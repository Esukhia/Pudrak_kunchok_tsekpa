ཤིན་ཏུ་ངེས་པ་ལགས། །འཇིག་རྟེན་མགོན་ལ་ཕྱག་ཀྱང་འཚལ། །ལྷའི་བུ་ལུས་ཀྱི་ལས་ཤིན་ཏུ་ངེས་པས་གསོལ་པ། སྐུ་ཡི་ཕྲིན་ལས་རབ་ངེས་པར། །ལུས་ཅན་
ཀུན་ལ་སྨན་སླད་དུ། །འཇིག་རྟེན་སྒྲོན་མ་ཁྱོད་མཛད་དེ། །དེས་ན་ཁྱོད་ནི་གང་ཟག་མཆོག །ལྷའི་བུ་ལུས་ཀྱི་ལས་ཀྱི་མཐའ་ཤིན་ཏུ་མཐོང་བས་གསོལ་པ། སེམས་ཅན་ཀུན་ལ་སྨན་སླད་དུ།
 །འདྲེན་པ་ཐམས་ཅད་མཁྱེན་པ་ནི། །སྐུ་ཡི་ཕྲིན་ལས་དག་པ་དང་། །ལེགས་པར་ཡོངས་སུ་བརྟགས་དང་ལྡན། །ལྷའི་བུ་ལུས་ཀྱི་ལས་ཀྱི་མཐའ་ཤིན་ཏུ་མཉམ་པར་བཞག་པས་གསོལ་པ། ཤིན་ཏུ་
མཉམ་པར་བཞག་སྐུ་དང་། །སྐུ་ཡི་ཕྲིན་ལས་རྣམ་དག་དང་། །ལྡན་པར་སེམས་ཅན་བདེ་དོན་དུ། །གང་ཟག་མཆོག་ནི་སྤྱོད་པར་མཛད། །ལྷའི་བུ་ཚིག་གྲུབ་ཀྱིས་གསོལ་པ། སྙན་ཅིང་ཡོན་ཏན་ལྡན་
པ་དང་། །རྩུབ་པ་ཡོངས་སུ་སྤངས་པའི་གསུང་། །མཁྱེན་པས་ཤིན་ཏུ་ཡོངས་བརྟགས་ཤིང་། །མགོན་པོ་ཁྱོད་ནི་གསུང་བ་མཛད། །ལྷའི་བུ་དུས་སུ་སྨྲ་པས་གསོལ་པ། དུས་སུ་དོན་དང་ལྡན་པ་དང་།
 །དོན་མེད་ཡོངས་སུ་སྤངས་པའི་གསུང་། །གསུང་བར་འོས་དང་བླང་འོས་པ། །འདྲེན་པ་ཁྱོད་ནི་གསུང་བ་མཛད། །ལྷའི་བུ་སྡུམས་བྱེད་བློ་གྲོས་ཀྱིས་གསོལ་པ། དབྱེན་དུ་འགྱུར་བ་ཡོངས་སྤངས་
ཏེ། །འདུམ་པར་གྱུར་དང་ཡིད་འོང་བ། །དབྱེན་མེད་འབྲས་བུ་རྣམ་པར་སྨིན། །སྔོན་ཆད་ཁྱོད་ཀྱིས་གསུང་དུ་བརྗོད། །ལྷའི་བུ་མི་སླུ་བས་གསོལ་པ། སྲོག་གི་དོན་དུའང་ཁྱོད་ཀྱིས་ནི། །སྲིད་
པ་རྣམས་སུ་བརྫུན་མ་གསུངས། །དེ་བས་ཁྱོད་ཀྱི་གྲགས་པ་ཀུན། །འཇིག་རྟེན་དག་ན་ཐོགས་མ་མཆིས། །ལྷའི་བུ་ཡང་དག་པར་སྨྲ་བས་གསོལ་པ། འདི་ལྟར་འགྲོ་བ་ཐམས་ཅད་ཀྱང་།