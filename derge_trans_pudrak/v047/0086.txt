སྒྲུབས་ཤིག །ཤིན་ཏུ་སྡོམ་པ་ཅི་འདྲ་བར། །དེ་དག་གྲོང་དང་ཡུལ་འཁོར་འགྲོ། །ཐམས་ཅད་ངོ་འཛུམ་གནག་གྱུར་ཅིང་། །སྤྲེའུ་དང་འདྲ་བར་རྣམ་པར་འཁྱམ། །དེ་དག་ཁྱིམ་དུ་ཞུགས་ནས་སུ། །སོ་སོར་ཐར་པ་ལེགས་བཤད་པ། །སངས་རྒྱས་ཀྱི་ནི་མདོ་བོར་ནས། །བུད་མེད་རྣམས་ལ་ཆོས་འཆད་དོ། །དེ་དག་ཁྱིམ་ནས་འགྲོ་བྱེད་ཅིང་། །གང་གིས་རབ་ཏུ་ངན་བྱིན་པ། །དེར་ནི་སྦྱིན་པ་པོ་དང་དེའི། །གཉེན་བཤེས་གྱུར་པ་རྣམས་ལ་སྨོད། དེ་དག་ཡང་འདུས་གྱུར་ནས་སུ། །གཅིག་ལ་གཅིག་ནི་འདྲི་བྱེད་དེ། །ཅི་རྙེད་ཁྱོད་ཀྱིས་ཅི་ཞིག་ཟོས། །ཅི་ཞེས་དྲིས་ནས་དེ་དག་སྨྲ། །དེ་ལྟར་སྔ་མ་བཞིན་སྦྱར་ཏེ། །ལོ་གཅིག་བཞིན་དུ་ལོ་བརྒྱར་ཡང་། །དེ་དག་འདྲ་བའི་རྟོག་པ་ཡིས། །དེ་དག་འཚོ་བ་བྱེད་པར་འགྱུར། །དེར་ནི་རྩོད་པ་བྱས་ནས་སུ། །འདི་ནི་སྨན་དུ་འགྱུར་བ་སྟེ། །ནད་ཉུང་འགྱུར་བ་ཡིན་ནོ་ཞེས། །མེ་ཏོག་གི་ནི་སྦྲང་རྩི་སྡུད། །དེར་ནི་བསྒོམ་པ་བོར་ནས་སུ། །ཁྱིམ་པ་རྣམས་དང་འདུ་བྱེད་པ། །དེ་དག་ལ་ནི་སངས་རྒྱས་དང་། །སངས་རྒྱས་བརྒྱས་ཀྱང་ཅི་ཞིག་མཛད། །བདག་ལ་ཕོངས་པར་འཛིན་པ་དང་། །བདག་ཏུ་འདུ་ཤེས་རྟག་སྤངས་ལ། །གང་དག་ངན་འགྲོར་མི་འགྲོ་བའི། །རྣལ་འབྱོར་དེ་དག་སྐྱེད་འགྱུར་བ། །དེ་དག་ལ་ནི་དེ་རབ་དཀའ། །འདི་ལྟར་བྱིས་པ་བློ་ངན་པ། །ཁྱིམ་པ་དང་ནི་འདུ་བ་རྣམས། །དམ་པའི་ཆོས་ནི་སྤོང་བར་བྱེད། །གང་དག་ཤཱཀྱ་སེང་གེ་ཡི། །ཉན་ཐོས་ཡང་དག་སྤྱོད་ཡུལ་བ། །སྲོག་གི་དོན་གྱི་ཆེད་དུ་ཡང་། །སུ་ཡང་བསླབ་པ་འདའ་མི་ནུས། །ཁུར་གྱི་འདུ་ཤེས་སྐྱེད་བྱེད་པ། །མཁས་པ་ཟས་ལ་བརྐམ་པ་མེད། །དེ་ལ་མི་སྡུག་སྒོམ་པར་བྱེད། །དེ་ལ་འདུག་ཅིང་རྣམ་པར་སྦྱོང་། །འདོད་པའི་ཟག་པ་སྤང་བའི་ཕྱིར། །འདུ་ཤེས་ཐམས་ཅད་རྣམ་པར་འཇིག །དེ་དག་བསྟན་པ་འདི་ལ་ནི། །རབ་ཏུ་འབྱུང་བར་སྐབས་འབྱེད་དོ། །ཡང་དང་ཡང་དུ་ཡོངས་བཙལ་ན། །གང་ལ་སྙིང་པོ་མི་དམིགས་པ། །སྟོང་པ་ཉིད་ནི་གང་བརྗོད་པ། །ཆོས་ལ་མཁས་པ་མི་སྨོད་དོ། །གང་དག་སྟོང་ཉིད་ཚུལ་མཁས་པ། །དེ་དག་དཔའ་ཞིང་ཤེས་རབ་ཆེ། །བདུད་དཔུང་བཅས་པར་སྐྲག་པར་བྱེད། །དེ་དང་དེ་དག་སྦྱིན་པ་སྦྱོང་། །དེ་དག
་ལ་ནི་དགའ་བ་མེད། །སྟོང་པ་ཉིད་དང་འགལ་མི་བྱེད། །དཔའ་བོ་དེ་དག་སངས་རྒྱས་སྲས། །རྐང་གཉིས་ནང་ན་སྦྱིན་པའི་གནས། །བློ་གྲོས་ངན་པ་མང་བྱུང་ཚེ། །དམ་པའི་ཆོས་ཉུང་གནས་པར་འགྱུར། །བག་ཡོད་པས་ནི་ཚོལ་བ་ཡིས། །དགེ་སློང་དེས་པ་ཉུང་བར་འགྱུར། །འཆི་བ་མྱུར་དུ་འབྱུང་འགྱུར་ལ། །བདག་གི་ཡང་དག་ཉིད་ཀྱི་གཏམ། །ཉིན་དང་མཚན་དུ་བརྗོད་འགྱུར་ཞེས། །མཁས་པས་སྐྱོ་བ་བསྐྱེད་པར་བྱ། །རྐང་གཉིས་དམ་པ་མ་གཏོགས་པར། །འཇིག་རྟེན་ན་ནི་སྐྱབས་གཞན་མེད། །བསླབ་པ་རྣམས་ལ་བདག་བསླབས་ལ། །འཆི་བའི་དུས་བྱེད་འགྱུར་བར་བྱ། །དགོངས་ཏེ་བཤད་པ་འདི་ལྟ་བུ། །གང་དག་མི་ཤེས་དེ་དག་ནི། །བླ་ན་མེད་པའི་སངས་རྒྱས་དང་། །ཆོས་ལའང་བསྟི་སྟང་མི་བྱེད་དོ། །ཀྱེ་མ་དམ་ཆོས་ཟད་འགྱུར་ཏེ། །འདི་དག་ཡུན་རིང་མི་ཐོགས་ཤིང་། །རྒྱུན་ཐུང་རིང་པོར་མི་ཐོགས་ཀྱིས། །བརྩོན་འགྲུས་བརྟན་པོ་བརྩམ་པར་བྱ། །དེ་སྐད་མེད་ཅེས་བཀའ་སྩལ་ནས་བཅོམ་ལྡན་འདས་ལ་ཚེ་དང་ལྡན་པ་འོད་སྲུང་ཆེན་པོས་འདི་སྐད་ཅེས་གསོལ་ཏོ། །བཅོམ་ལྡན་འདས་གང་དག་མདོ་སྡེ་འདི་ལྟ་བུ་འདི་དག་ཐོས་ནས་ཡང་དག་པར་སྐྱོ་བ་འདི་ལྟ་བུ་མི་སྐྱེད་པ་དེ་དག་ནི་ངོ་མཚར་ཏོ། །དེ་སྐད་ཅེས་གསོལ་ནས། བཅོམ་ལྡན་འདས་ཀྱིས་ཚེ་དང་ལྡན་པ་འོད་སྲུང་ཆེན་པོ་ལ་འདི་སྐད་ཅེས་བཀའ་སྩལ་ཏོ། །འོད་སྲུང་ཆོས་བཞི་དང་ལྡན་པའི་སེམས་ཅན་རྣམས་སྐྱོ་བ་མི་སྐྱེ་སྟེ། བཞི་གང་ཞེ་ན། བག་མེད་པ་མང་བ་དང་། ལས་ཀྱི་རྣམ་པར་སྨིན་པ་ལ་ཡིད་མི་ཆེས་པ་དང་། སེམས་ཅན་དམྱལ་བ་ཆེན་པོ་ལ་ཡིད་མི་ཆེས་པ་དང་། འདི་ལྟར་བདག་འཆི་བར་འགྱུར་བར་ཡིད་མི་ཆེས་པ་སྟེ། འོད་སྲུང་ཆོས་བཞི་པོ་དེ་དག་དང་ལྡན་པའི་སེམས་ཅན་རྣམས་སྐྱོ་བ་མི་སྐྱེའོ། །འོད་སྲུང་གཞན་ཡང་ཆོས་བཞི་དང་ལྡན་པའི་སེམས་ཅན་རྣམས་སྐྱོ་བ་མི་སྐྱེ་སྟེ། བཞི་གང་ཞེ་ན། འབྱུང་བ་ཆེན་པོ་གཞོན་ཏེ་བར་ཆད་མེད་པར་འདུག་པར་གྱུར་པ་དང་། མཐུ་སྟོབས་དང་ལྡན་པར་གྱུར་པ་དང་། འདོད་པའི་ཡོན་ཏན་རྣམས་ལ་རབ་ཏུ་ཆགས་པར་གྱུར་པ་དང་། གཟི་བརྗིད་ལ་སེམས་པས་རྣལ་འབྱོར་མ་མྱོང་ཞིང་གདུང་བའི་སྟོབས་ཅན་དུ་གྱུར་པ་སྟེ། འོད་སྲུང་ཆོས་བཞི་པོ་དེ་དག་དང་ལྡན་པའི་སེམས་ཅན་རྣམས་སྐྱོ་བ་མི་སྐྱེའོ། །འོད་སྲུང་ཆོས་བཞི་དང་ལྡན་པའི་དགེ་སློང་ནི་སངས་རྒྱས་ཀྱི་བྱང་ཆུབ་སྤོང་སྟེ། བཞི་གང་ཞེ་ན། དེས་སྔོན་སྡིག་པའི་ལས་བྱས་པར་གྱུར་པ་དང་། དེ་ཆོས་ཀྱིས་ཕོངས་པར་འགྱུར་བ་དང་། དེའི་མི་དགེ་བའི་རྣམ་པར་སྨིན་པ་སྟོན་པ་དང་། །མཁན་པོ་དང་སློབ་དཔོན་ནི་སྐྱེ་བོ་མང་པོས་བསྔགས་པ་ཡིན་ན། དེ་ནི་སངས་རྒྱས་ཀྱི་བྱང་ཆུབ་སྤོང་ཞིང་དེ་དག་གི་རྗེས་སུ་བསླབས་ནས་སྤོང་ལ་ཐོས་པ་ཉུང་བར་གྱུར་པ་ཡིན་ཏེ། སྐྱོན་གཞན་གྱིས་ཕ་རོལ་ལ་ཕྲག་དོག་ཏུ་གྱུར་པས་སངས་རྒྱས་ཀྱི་བྱང་ཆུབ་སྤོང་བ་སྟེ། འོད་སྲུང་ཆོས་བཞི་པོ་དེ་དག་དང་ལྡན་པའི་དགེ་སློང་ནི་སངས་རྒྱས་ཀྱི་བྱང་ཆུབ་སྤོང་ངོ་།། །།སྡོམ་པ་གསུམ་བསྟན་པའི་ལེའུ་ཞེས་བྱ་བ་ཐེག་པ་ཆེན་པོའི་མདོ། །བམ་པོ་གསུམ་པ་སྟེ་ཐ་མ། འོད་སྲུང་དགེ་སྦྱོང་དུ་བྱེད་པ་དང་། བྲམ་ཟེར་བྱེད་པའི
་ཆོས་གཅིག་སྟེ། གཅིག་གང་ཞེ་ན། ཆོས་ཐམས་ཅད་ལ་སེམས་མི་གནས་པ་སྟེ། འདི་ནི་དགེ་སྦྱོང་དུ་བྱེད་པ་དང་། བྲམ་ཟེར་བྱེད་པའི་ཆོས་གཅིག་གོ །འོད་སྲུང་འདི་ལྟ་སྟེ། དཔེར་ན་མི་ལ་ལ་ཞིག་རི་ཀ་ནས་རྦབ་ཏུ་ལྷུང་ནས་སྟོང་པའི་གནས་དང་། ཤིང་སྟོང་པའི་གནས་དང་། ནམ་མཁའ་སྟོང་པའི་འདུ་ཤེས་ཀྱིས་ས་སྟོང་པར་ཤེས་ཏེ། དེ་དབུགས་ཕྱི་ནང་དུ་རྒྱུ་བར་མི་འགྱུར་རོ། །འོད་སྲུང་དེ་བཞིན་དུ་ཆོས་ཐམས་ཅད་ལ་འཛིན་ཏེ། མིག་གིས་རྟགས་སུ་འཛིན་ཅིང་མིག་གིས་མཚན་མར་འཛིན་པ་ནི་དགེ་སྦྱོང་དུ་བྱེད་པའི་ཆོས་མ་ཡིན། བྲམ་ཟེར་བྱེད་པའི་ཆོས་མ་ཡིན་ནོ། །དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་།ཡིད་ཀྱིས་རྟགས་སུ་འཛིན་ཅིང་མཚན་མར་འཛིན་པ་ནི་དགེ་སྦྱོང་དུ་བྱེད་པའི་ཆོས་མ་ཡིན། བྲམ་ཟེར་བྱེད་པའི་ཆོས་མ་ཡིན་ནོ། །གཟུགས་ལ་མཚན་མར་འཛིན་པ་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ལ་མཚན་མར་འཛིན་པ་ནི་དགེ་སྦྱོང་དུ་བྱེད་པའི་ཆོས་མ་ཡིན། བྲམ་ཟེར་བྱེད་པའི་ཆོས་མ་ཡིན་ནོ། །ཚུལ་ཁྲིམས་ཀྱིས་བྱང་ཆུབ་འདོགས་ཤིང་ཚུལ་ཁྲིམས་ཀྱིས་བྱང་ཆུབ་རློམ་སེམས་སུ་བྱེད་པ་དང་། །ཐོས་པ་ཡོངས་སུ་ཚོལ་བས་བྱང་ཆུབ་རློམ་སེམས་སུ་བྱེད་པ་དང་། ངོ་ཚ་ཤེས་པ་དང་། ཁྲེལ་ཡོད་པས་བྱང་ཆུབ་འདོགས་པ་དང་། འོང་བ་དང་འགྲོ་བས་བྱང་ཆུབ་རློམ་སེམས་སུ་བྱེད་པའི་ཆོས་འདི་ནི་དགེ་སྦྱོང་དུ་བྱེད་པའི་ཆོས་མ་ཡིན། བྲམ་ཟེར་བྱེད་པའི་ཆོས་མ་ཡིན་ནོ། །གང་རློམ་སེམས་སུ་བྱེད་པའི་ཆོས་དེ་ནི་གནོད་པར་འགྱུར་རོ། །ཅིས་གནོད་པར་འགྱུར་ཞེ་ན། འདོད་ཆགས་ཀྱིས་གནོད་པར་འགྱུར་རོ། །ཞེ་སྡང་གིས་གནོད་པར་འགྱུར་རོ། །གཏི་མུག་གིས་གནོད་པར་འགྱུར་རོ། །དེ་ལ་གང་མིག་གིས་མཚན་མར་འཛིན་པ་དེ་ནི་མཚན་མར་འཛིན་པས་ཡིད་དུ་འོང་བ་དང་། ཡིད་དུ་མི་འོང་བའི་གཟུགས་རྣམས་ཀྱིས་མིག་ལ་གནོད་པར་འགྱུར་རོ། །རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱང་དེ་བཞིན་ཏེ། ཡིད་ཀྱིས་མཚན་མར་འཛིན་ན་དེ་མཚན་མར་འཛིན་པས་ཡིད་དུ་འོང་བ་དང་། ཡིད་དུ་མི་འོང་བའི་ཆོས་རྣམས་ཀྱིས་ཡིད་ལ་གནོད་པར་འགྱུར་རོ། །གང་ལ་གནོད་པར་འགྱུར་བ་དེ་ནི་སེམས་ཅན་དམྱལ་བ་དང་།
 དུད་འགྲོའི་སྐྱེ་གནས་དང་། ཡི་དགས་ཀྱི་ཡུལ་དང་། ལྷ་དང་མིའི་ནང་དུ་ཕོངས་པར་འགྱུར་རོ། །གང་ཕོངས་པ་དེ་ནི་རློམ་སེམས་ཀྱིས་ཕོངས་པར་འགྱུར་རོ། །དེ་ལ་རློམ་སེམས་གང་ཞེ་ན། ངའོ་སྙམ་པ་ནི་རློམ་སེམས་སོ། །ངའི་འོ་སྙམ་པ་ནི་རློམ་སེམས་སོ། །བུད་མེད་དོ་སྙམ་པ་ནི་རློམ་སེམས་སོ། །སྐྱེས་པའོ་སྙམ་པ་ནི་རློམ་སེམས་སོ། །སའོ་སྙམ་པ་ནི་རློམ་སེམས་སོ། །ཆུའོ་སྙམ་པ་ནི་རློམ་སེམས་སོ། །མེའོ་སྙམ་པ་ནི་རློམ་སེམས་སོ། །རླུང་ངོ་སྙམ་པ་ནི་རློམ་སེམས་སོ། །ཀེང་རུས་སུ་འདུ་ཤེས་པ་ནི་རློམ་སེམས་སོ། །རྣམ་པར་ཟོས་པར་འདུ་ཤེས་པ་ནི་རློམ་སེམས་སོ། །རྣམ་པར་སྔོས་པར་འདུ་ཤེས་པ་ནི་རློམ་སེམས་སོ། །རྣམ་པར་དམར་བར་འདུ་ཤེས་པ་ནི་རློམ་སེམས་སོ། །རྣམ་པར་འབུ་ཞུགས་པར་འདུ་ཤེས་པ་ནི་རློམ་སེམས་སོ། །རྣམ་པར་གྲོལ་བར་འདུ་ཤེས་པ་ནི་རློམ་སེམས་སོ། །རྣམ་པར་གྲོལ་བ་གང་ཅི་ཡང་རུང་བ་ཞིག་ཡོད་དོ་སྙམ་དུ་རློམ་སེམས་སུ་བྱེད་ཅིང་དེས་རྣམ་པར་གྲོལ་བར་འགྱུར་རོ་སྙམ་པ་ནི་རློམ་སེམས་སོ། །སྔོན་གྱི་གནས་རྗེས་སུ་དྲན་པ་རྣམ་པ་དུ་མ་སྔོན་དུ་བྱའོ་སྙམ་པ་ནི་རློམ་སེམས་སོ། །བདག་རྗེས་སུ་དྲན་པར་བྱའོ་སྙམ་པ་ནི་རློམ་སེམས་སོ། །ཤིན་ཏུ་འདས་སོ། །ཤིན་ཏུ་ད་ལྟར་བྱུང་ངོ་། །ང་བདག་གང་ཡིན་པ་དེ་འདས་པའོ། །ང་བདག་གང་ཡིན་པ་དེ་ད་ལྟར་བྱུང་བའོ་སྙམ་པ་ནི་རློམ་སེམས་སོ། །གང་དང་གང་དུ་འདུ་ཤེས་པ་ནི་རློམ་སེམས་ཏེ། མྱ་ངན་ལས་འདས་པའི་བར་དུ་འདུ་ཤེས་པ་ནི་རློམ་སེམས་སོ། །མྱ་ངན་ལས་འདས་པ་ཐོབ་པར་བྱའོ་སྙམ་པ་ནི་རློམ་སེམས་སོ། །འོད་སྲུང་མདོར་ན་དམིགས་པ་ནི་རློམ་སེམས་སོ། །གང་དང་གང་དུ་འདུ་ཤེས་འཇུག་ན་ཐ་ན་སྟོང་པ་ཉིད་དོ་སྙམ་པ་དེ་ཐམས་ཅད་ཀྱང་རློམ་སེམས་ཏེ། དགེ་སྦྱོང་དུ་བྱེད་པའི་ཆོས་མ་ཡིན་པ་དང་། བྲམ་ཟེར་བྱེད་པའི་ཆོས་མ་ཡིན་པ་ཐམས་ཅད་ནི་རློམ་སེམས་ཐམས་ཅད་དོ། །འདི་ལྟར་འདི་དག་ནི་དགེ་སྦྱོང་གི་སྤྱོད་པ་མ་ཡིན། བྲམ་ཟེའི་སྤྱོད་པ་མ་ཡིན་ནོ། །དགེ་སྦྱོང་དང་བྲམ་ཟེའི་ཆོས་རྣམས་ནི་དེ་བཞིན་གཤེགས་པས་གསུངས་པ་སྟེ། འོད་སྲུང་འདི་ལྟ་སྟེ། དཔེར་ན་ནམ་མཁའ་འམ་ས་ལྟ་བུའོ། །དེ་ཅིའི་ཕྱིར་ཞེ་ན། བར་སྣང་ནི་འདི་སྙམ་དུ་ང་བར་སྣང་ངོ་
སྙམ་དུ་མི་སེམས་པའི་ཕྱིར་རོ། །འོད་སྲུང་དེ་བཞིན་དུ་དགེ་སྦྱོང་དང་། བྲམ་ཟེ་ཡང་འདི་སྙམ་དུ་ང་ནི་དགེ་སྦྱོང་ངོ་། །ང་ནི་བྲམ་ཟེའོ་སྙམ་དུ་མི་སེམས་སོ། །འོད་སྲུང་དེ་ལྟ་བས་ན་གང་ཆོས་འདི་དག་ལ་རློམ་སེམས་སུ་མི་བྱེད་པ་དེ་ནི་དགེ་སྦྱོང་དུ་བྱེད་པའི་ཆོས་སོ། །བྲམ་ཟེར་བྱེད་པའི་ཆོས་སོ། །ཅིའི་ཕྱིར་དགེ་སྦྱོང་དུ་བྱེད་པའི་ཆོས་དང་། བྲམ་ཟེར་བྱེད་པའི་ཆོས་ཞེས་བྱ་ཞེ་ན། དགེ་སྦྱོང་ནི་དེ་ལྟར་བྱེད་པ་ཡང་མེད། མི་བྱེད་པ་ཡང་མེད་དེ། དེའི་ཕྱིར་དགེ་སྦྱོང་དུ་བྱེད་པ་དང་། བྲམ་ཟེར་བྱེད་པའི་ཆོས་ཞེས་བྱའོ། །འོད་སྲུང་འདི་ལྟ་སྟེ། དཔེར་ན་མི་ལ་ལ་ཞིག་མཚན་མོ་མུན་པ་མུན་ནག་གི་མུན་པར་ཞུགས་ནས་ལག་པ་གཡོབ་ཅིང་ཁ་གདངས་ཏེ་ཚིག་འདི་སྐད་ཅེས་འཇིག་རྟེན་ལ་ཅོ་དྲིའོ། །འཇིག་རྟེན་ལ་ཅོ་དྲིའོ་ཞེས་སྨྲ་ན། འོད་སྲུང་འདི་ཇི་སྙམ་དུ་སེམས། མི་དེས་གང་ཞིག་ལ་ཅོ་དྲིས་པར་གྱུར།གསོལ་པ། བཅོམ་ལྡན་འདས་བདག་ཉིད་ལ་ཅོ་དྲིས་ལགས་སོ། །དེ་ཅིའི་སླད་དུ་ཞེ་ན། དེ་ན་ཅོ་དྲི་བ་གང་ཡང་མ་མཆིས་པའི་སླད་དུའོ། །བཀའ་སྩལ་པ། འོད་སྲུང་དེ་བཞིན་དུ་དགེ་སློང་ཡང་དགོན་པ་ན་འདུག་གམ། ཤིང་དྲུང་ན་འདུག་གམ། ཁང་སྟོང་ན་འདུག་གམ།བླ་གབ་མེད་པ་ན་འདུག་ཀྱང་རུང་སྟེ། མིག་མི་རྟག་གོ་ཞེས་ཡིད་ལ་བྱེད། རྣ་བ་དང་། སྣ་དང་། ལྕེ་དང་། ལུས་དང་། ཡིད་མི་རྟག་གོ་ཞེས་ཡིད་ལ་བྱེད། གཟུགས་མི་རྟག་གོ་ཞེས་ཡིད་ལ་བྱེད། སྒྲ་དང་། དྲི་དང་། རོ་དང་། རེག་དང་། ཆོས་རྣམས་མི་རྟག་གོ་ཞེས་ཡིད་ལ་བྱེད།མྱ་ངན་ལས་འདས་པ་ཐོབ་པར་བྱའོ་ཞེས་ཡིད་ལ་བྱེད་ཅིང་བདག་རྣམ་པར་ཞི་བར་བྱའོ་སྙམ་པ་འདི་ལྟ་བུ་འདི་ནི་དགེ་སྦྱོང་གི་སྤྱོད་པ་མ་ཡིན་ནོ། །དེ་ཅིའི་ཕྱིར་ཞེ་ན། གང་མིག་དམིགས་ནས་མིག་དགག་པའི་ཕྱིར་མངོན་པར་བརྩོན་ཞིང་མངོན་པར་འདུ་བྱེད་བ་དེ་ནི་སྡིག་པ་འཛིན་པར་རྟོག་པའོ། །གང་རྣ་བ་དང་། སྣ་དང་། ལྕེ་དང་། ལུས་དང་། ཡིད་དམིགས་ནས་ཡིད་དགག་པའི་ཕྱིར་མངོན་པར་བརྩོན་ཞིང་མངོན་པར་འདུ་བྱེད་པ་དེ་ནི་གནས་གསུམ་དམིགས་ཏེ། བསྒྲུབ་པ་ཡིད་ལ་བྱེད་པ་དེ་དག་གིས་གནས་གསུམ་ལ་རྟོག་གོ །གང་ལ་མཐོང་བས་རྟོག་པ་ཡོད་པ་དེ་ལ་སེམས་རྩེ་གཅིག་པ་ག་ལ་ཡོད། འོད་སྲུང་སངས་རྒྱས་ཀྱི་བྱང་ཆུབ་འདི་ནི་ཟབ་སྟེ། རྟོགས་པར་དཀའ་བའོ། །ཚོགས་ནི་ཉམས་སུ་ལེན་པར་དཀའ་བའོ། །འོད་སྲུང་སེམས་རྩེ་གཅིག་པ་ཞེས་བྱ་བ་ཇི་ཙམ་གྱིས་ན་སེམས་རྩེ་གཅིག་པ་ཞེས་བྱ་ཞེ་ན།ཡོངས་སུ་བཙལ་
ན་ཆོས་གཅིག་ཀྱང་མི་དམིགས་པ་སྟེ། མིག་ལ་སྙིང་པོ་མི་དམིགས་སོ། །རྣ་བ་དང་། སྣ་དང་། ལྕེ་དང་། ལུས་དང་། ཡིད་ལ་སྙིང་པོ་མི་དམིགས་སོ། །ཆོས་ཐམས་ཅད་ལ་སྙིང་པོ་མེད་པར་ཡང་མི་དམིགས་སོ། །དེ་ཅིའི་ཕྱིར་ཞེ་ན། སེམས་ཀྱི་རང་བཞིན་སྐྱེ་བ་མེད་པ་གང་ཡིན་པ་འདི་ནི་དེའི་རང་བཞིན་ཡིན་པའི་ཕྱིར་རོ། །ཆོས་ཐམས་ཅད་ནི་སྙིང་པོ་མེད་པ། དམིགས་པ་མེད་པ་སྟེ། དེ་དག་ནི་འདས་པ་ཡང་རུང་། མ་འོངས་པ་ཡང་རུང་། ད་ལྟར་བྱུང་བ་ཡང་རུང་། སེམས་ལ་མི་དམིགས་སོ། །མི་དམིགས་པ་དང་མངོན་པར་འདུ་མི་བྱེད་པས་དེའི་ཕྱིར་མངོན་པར་འདུ་མི་བྱེད་པ་ཞེས་བྱའོ། །ཅིའི་ཕྱིར་མངོན་པར་འདུ་མི་བྱེད་པ་ཞེས་བྱ་ཞེ་ན། རྙིང་པ་དང་། གསར་པ་མངོན་པར་འདུ་མི་བྱེད་དེ། དེའི་ཕྱིར་མངོན་པར་འདུ་མི་བྱེད་པ་ཞེས་བྱའོ། །དེ་ལ་འདས་པའི་སེམས་ཀྱང་རྣམ་པར་མི་འགྲོལ། མ་འོངས་པའི་སེམས་ཀྱང་རྣམ་པར་མི་འགྲོལ། ད་ལྟར་བྱུང་བའི་སེམས་ཀྱང་རྣམ་པར་མི་འགྲོལ་ལོ། །གང་སེམས་མི་དམིགས་པ་དེའི་ཕྱིར་སེམས་རྩེ་གཅིག་པ་ཞེས་བྱ་སྟེ། འདི་ནི་སེམས་ཀྱི་བགྲང་བར་བྱས་པའོ། །འོད་སྲུང་མ་འོངས་པའི་དུས་ན་དགེ་སློང་དང་། དགེ་སློང་མ་དང་། དགེ་བསྙེན་དང་། དགེ་བསྙེན་མར་ལུས་ཁས་འཆེ་ཞིང་དངོས་པོ་དེ་དང་དེ་རྣམ་པར་འཇིག་པར་འདོགས་པ་དག་བྱུང་སྟེ། དེ་དག་ཕུང་པོ་ལྔར་འདུ་ཤེས་པར་འགྱུར་ཏེ། དེ་བཞིན་གཤེགས་པས་ཕུང་པོ་ལྔ་ནི་རྨི་ལམ་ལྟ་བུར་གསུངས་ན། དེ་དག་དེའི་ཚེ་འདི་ལྟར་རྨི་ལམ་ཞེས་བྱ་བའི་ཐ་སྙད་ཡོད་པས་རྨི་ལམ་འདི་ནི་ཡོད་དོ། །རྨི་ལམ་འདི་ནི་ཡོད་དོ་ཞེས་རྨི་ལམ་ཡང་དག་པ་ཉིད་དུ་སྟོན་པར་འགྱུར་རོ། །གལ་ཏེ་རྨི་ལམ་མེད་དུ་ཟིན་ན། །བདག་ཅག་དེ་ལ་རྨི་ལམ་གྱི་འདུ་ཤེས་མི་འབྱུང་ངོ་། །དེ་ལྟ་བས་ན་རྣམ་པར་རིག་པ་དེ་ཡོད་དེ། །དེ་བས་ན་བདག་ཅག་རྨི་ལམ་དེ་ལ་རྨི་ལམ་དུ་འདུ་ཤེས་བྱུང་ངོ་། །དེ་བཞིན་དུ་གང་དག་ཉེ་བར་བཟུང་སྟེ་རྨི་ལམ་ལྟ་བུའོ་ཞེས་གསུངས་པའི་ཕུང་པོ་ལྔ་པོ་དེ་དག་ཀྱང་ཡོད་དོ། །ཀྱེ་ཕུང་པོ་དེ་དག་མེད་དུ་ཟིན་ན་ཕུང་པོ་ལྔ་ཉེ་བར་བཟུང་སྟེ་རྨི་ལམ་ལྟ་བུའོ་ཞེས་མཛད་པར་མི་འགྱུར་རོ་ཞེས་ཟེར་རོ། །ཀྱེ་མི་བླུན་པོ་དེ་དག་ནི་རྨི་ལམ་ལ་ཡང་དག་པའི་འདུ་ཤེས་བསྐྱེད་པར་འགྱུར་ཏེ། དེ་དག་འདི་ལྟ་བུའི་མདོ་སྡེ་འདི་དག་ཐོས་ནས་སྤོང་བར་འགྱུར་རོ། །དེ་ལ་དགེ་སློང་མ་གང་དག་འབྱུང་བ་དེ་དག་ནི་བསླང་བའི་ཁྱིམ་མང་པོ་དག་ཏུ་དགྲ་བཅོམ་མ་ཡིན་ནོ་ཞེས་སྒྲོགས་ཤིང་དགེ་སློང་མའི་གླེང་གཞི་ནི་ཤེས་རབ་སོར་གཉིས་པ་ཡིན་ན་ཐོབ་པར་རྗོད་ཅིང་ལེན་པར་འགྱུར་རོ། །དེ་ལ་དགེ་བསྙེན་དང་། དགེ་བསྙེན་མ་དེ་དག་ནི་ཚིགས་སུ་བཅད་པ་ཙམ་འམ། ཚིགས་སུ་བཅད་པའི་ཆ་ཙམ་ཐོས་ནས་ཐོབ་པར་སྒྲོགས་པར་འགྱུར་རོ། །འོད་སྲུང་དེ་ལྟར་ན་དེའི་ཚེ་དགེ་སློང་གང་ལོ་ཉི་ཤུ་འམ། སུམ་ཅུར་དགོན་པའི་གནས་ན་མངོན་པར་བརྩོན་པར་འགྱུར་བ་དེ་
སངས་རྒྱས་ཀྱི་གསུང་རབ་ཀྱི་ཆེད་དུ་དགེ་བསྙེན་ཞག་གཅིག་ལོན་པ་དང་འགྲོགས་པར་འགྱུར་ཏེ། འོད་སྲུང་སྟོང་པ་སྒྲོགས་པར་འགྱུར་རོ། །དེ་ལ་ཕན་ཚུན་སྟོང་པ་སྟོང་པ་ཞེས་ཚིག་ཏུ་བརྗོད་པས་ཡོངས་སུ་རྟོགས་སོ། །ཡོངས་སུ་རྟོགས་སོ་ཞེས་ཚིག་ཏུ་སྨྲ་བར་འགྱུར་རོ། །དེ་ལ་དགེ་སློང་གང་ཆོས་འདི་ལྟ་བུ་འདི་དག་ཐོས་ནས་འདི་ལྟ་བུ་དག་ཕན་ཚུན་བརྗོད་པར་འགྱུར་རོ། །དེ་དག་གིས་དེ་དག་ཐོས་ནས་སྐྲག་པར་འགྱུར་ཏེ། ཁྱིམ་པའམ་རབ་ཏུ་བྱུང་བ་ཡང་རུང་། ཚིག་འདི་སྐད་ཅེས་ཁྱིམ་པ་རྣམས་དང་འགྲོགས་པར་མི་བྱ་སྟེ། མི་འགྲོགས་ཀྱིས་ཕ་ཟད་ཅིག །འདི་ནི་སྟོན་པའི་བཀའ་མ་ཡིན་ནོ་ཞེས་སྨྲ་བར་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་ཤེས་པ་དང་། ཇི་ལྟར་རབ་ཏུ་ཤེས་པ་དེས་ཕན་ཚུན་འདུ་བར་འགྱུར་ཞིང་དེ་དག་ལ་གང་གིས་ཤིན་ཏུ་ཟབ་མོ་བརྗོད་པ་དེ་སྤོང་བར་འགྱུར་ཏེ། ཁྱིམ་པ་དང་རབ་ཏུ་བྱུང་བ་དེ་དག་གིས་དེ་བརྙས་པར་འགྱུར་བའི་ཕྱིར་རོ། །དེ་ཅིའི་ཕྱིར་ཞེ་ན། འོད་སྲུང་ཚངས་པར་སྤྱོད་པའི་སྙིང་པོ་མཆོག་བསྟན་པ་ན་ཤེས་པར་འགྱུར་བ་ཡང་ཉུང་ན། དེའི་ཚེ་ཉུང་ངུ་དེ་དག་ཀྱང་ཡོངས་སུ་མྱ་ངན་ལས་འདས་ཤིང་ཤིན་ཏུ་ཉུང་ལ་མཆོག་ཏུ་ཤིན་ཏུ་ཉུང་བ་རྣམས་ལུང་འབོགས་པ་ལྟ་སྨོས་ཀྱང་ཅི་དགོས། འོད་སྲུང་དེ་ལྟར་ན་དེའི་ཚེ་གང་ཡང་དག་པ་ཇི་ལྟ་བ་བཞིན་དུ་རྟོགས་ཤིང་མི་འགལ་བར་ཤེས་པའི་དགེ་སློང་ནི་དགེ་སློང་སྟོང་གི་དགེ་འདུན་གྱི་ནང་ན་ཡང་གཅིག་ཀྱང་དེ་ན་དཀོན་པར་འགྱུར་རོ། །དེ་ན་གཞན་གང་དག་འབྱུང་བ་དེ་དག་ནི་སྐྱེ་བོ་དེ་ལས་མི་སློབ་སྟེ་གང་ཡང་དག་པ་ཇི་ལྟ་བ་བཞིན་དུ་རྟོགས་ཤིང་མི་འགལ་བར་སྦྱོར་བ་དང་ལྡན་པར་འགྱུར་བའི་དགེ་སློང་ནི་དགེ་སློང་ཉིས་སྟོང་གི་དགེ་འདུན་གྱི་ནང་ན་ཡང་གཅིག་ཀྱང་དེ་ན་དཀོན་པར་འགྱུར་རོ། །འོད་སྲུང་དེ་ལྟར་ན་དེའི་ཚེ་ཁྱིམ་པ་དང་། རབ་ཏུ་བྱུང་བ་དག་བསྟན་པ་འདི་ལ་བརྙས་པར་འགྱུར་རོ། །འོད་སྲུང་དེའི་ཚེ་དེའི་དུས་ན་དགེ་སློང་གང་མི་དགེ་བའི་ཆོས་སྤང་བ་དང་། དགེ་བའི་ཆོས་བསྐྱེད་པའི་ཕྱིར་བརྩོན་འགྲུས་བརྩམས་པ་དང་། ནམ་གྱི་ཆ་སྟོད་དང་། ནམ་གྱི་ཆ་སྨད་ལ་མི་ཉལ་བར་རྣལ་འབྱོར་ལ་བརྩོན་པ་འབྱུང་བར་འགྱུར་ཏེ། དེ་ནི་དེའི་ཚེ་སྲོག་ལ་འབབ་པར་འགྱུར། སྨད་པར་འགྱུར། ཡོངས་སུ་སྤོང་བར་འགྱུར་རོ། །འོད་སྲུང་དེ་ལྟར་ན་དེའི་ཚེ་ཆོས་འདི་ལྟ་བུ་རྣམ་པར་འཇིག་པར་འགྱུར། དགེ་སློང་རྣམ་པར་འཇིག་པར་འགྱུར་རོ། །དེ་ན་མཁས་པ་ཟབ་མོ་ལ་མོས་པ་གོས་པ་མེད་པ་ལ་མོས་པ་དག་གིས་དེའི་ཚེ་གུས་པ་དང་བཅས་པར་བྱ། ཞེས་དང་བཅས་པར་བྱ་ཞིང་གཅིག་ཏུ་འདུས་ནས་དགོན་པ་ལ་གནས་པར་བྱའོ། །དེ་ནས་བཅོམ་ལྡན་འདས་ཀྱིས་དེའི་ཚེ་
ཚིགས་སུ་བཅད་པ་འདི་དག་བཀའ་སྩལ་ཏོ། །ང་ཡིས་ཆོས་གང་ལེགས་བཤད་པ། །དམ་པའི་དོན་དང་ལྡན་པ་སྟེ། །ཕུང་པོ་སྙིང་པོ་མེད་བསྟན་པ། །དེ་དག་རྨི་ལམ་འདྲ་བར་ལྟོས། དེ་ཚེ་དགེ་སློང་དེ་དག་ནི། །རྩོད་པར་བྱེད་དེ་གཡོ་ཞིང་འགུལ། །ཕན་ཚུན་བྱེ་བྲག་ཡོད་མེད་དེ། །དེ་དག་འདུ་ཤེས་རྙེད་པར་འགྱུར། །དགེ་སློང་གང་གིས་ཅི་བརྗོད་པ། །དེ་དག་རྣམས་ཀྱང་དེ་ཙམ་བརྗོད། །ཆོས་ཀྱི་ཚུལ་ནི་དེ་ཙམ་སྟེ། །བྱེ་བྲག་ཡོད་པར་མི་འགྱུར་རོ། །ཁྱིམ་པས་དགེ་སློང་སྨྲ་བ་ནི། །སངས་རྒྱས་རྣམས་ཀྱི་བྱང་ཆུབ་འདི། །གལ་ཏེ་ཤེས་ན་ངོ་མཚར་ཏེ། །ཁྱོད་ཀྱིས་འབྲས་བུ་དང་པོ་ཐོབ། །ཁྱིམ་པ་དགེ་སློང་སྟེན་དེ་དག །ཆོས་མཐོང་ཡིན་པ་སྙམ་དུ་སེམས། །དེ་ཡི་མདུན་དུ་སྦྱིན་པ་རྣམས། །དེ་དག་ཡང་ཡང་སྦྱིན་པར་འགྱུར། །དགེ་སློང་ཇི་ལྟར་བཤད་པ་དག །དེ་ནི་དེ་བཞིན་གཞན་དུ་མིན། །བདེན་པ་མཐོང་དེས་བདག་ཅག་ལ། །བཤད་པ་རྣམས་ནི་འཐུན་སྙམ་བྱེད། །སྦྱིན་པ་ཡོད་དེ་དགེ་སློང་རྣམས། །དམ་པའི་ཆོས་ལ་མི་གནས་ཏེ། །དེ་ཡི་ཚེ་ན་བྱུང་བ་རྣམས། །སངས་རྒྱས་བྱང་ཆུབ་འཇིག་པར་བྱེད། །དེ་ལ་མ་སྟེན་ང་ལ་སྟེན། །ང་ནི་ཁྱོད་ཀྱི་སྟོན་པ་ཡིན། །ང་ནི་ཇི་ལྟར་གྱུར་པ་བཞིན། །ཁྱོད་ཀྱིས་མྱུར་དུ་ཐོབ་པར་འགྱུར། །འདི་ནི་གནས་ཀྱི་དམ་པ་སྟེ། །ཞི་བ་ཡིན་ཞེས་ཕན་ཚུན་སྨྲ། །ཐམས་ཅད་གཅིག་ཏུ་འདུས་གྱུར་ནས། །ང་ཡི་བསྟན་པ་འཇིག་བྱེད་འགྱུར། །དཔེར་ན་གྲོང་འཇོམས་བྱེད་པ་ཡི། །ཆོམ་རྐུན་ཤིན་ཏུ་མི་བཟད་རྣམས། །གྲོང་ཁྱེར་རྣམས་དང་ཡུལ་འཁོར་དང་། །གྲོང་འདབ་དག་ནི་རྣམ་པར་འཇིག །དེ་བཞིན་དགེ་སློང་རྣམས་འབྱུང་བ། །བློ་ངན་དམན་ཞིང་ཤིན་ཏུ་རྨོངས། །ཤེས་རབ་ཆུང་ཞིང་སྡོམ་པ་འཆལ། །སྲོག་དང་གང་ཟག་ཤིན་ཏུ་རྟེན། །ང་ཡིས་གཡོ་བ་གང་བཤད་པ། །དེར་བརྟེན་འདི་ལ་ཉམས་པ་སྟེ། །དེ་དང་དེ་དག་དགྲ་བཅོམ་སྨྲ། །དེ་ཀུན་ལྷག་པའི་ང་རྒྱལ་ཅན། །དགེ་སློང་དགེ་འདུན་མདུན་དག་ཏུ། །དེ་དག་འདུས་པར་གྱུར་ཀྱང་ནི། །དེ་ནི་མིང་དུ་སྣང་བར་ཟད། །གཅིག་ཀྱང་དེ་ནི་ཤིན་ཏུ་དཀོན། །དེ་ཚེ་ཆོས་ཀྱི་རྒྱལ་པོ་ཡི། །བྱང་ཆུབ་རབ་ཏུ་སྤོང་བར་འགྱུར། །ལྷ་རྣམས་སྡུག་བསྔལ་ཡི་མུག་ཅིང་། །ཡང་དང་ཡང་དུ་ངུ་བར་འགྱུར། །ཆོས་མཆོག་ཤཱཀྱ་སེང་གེ་ཡི། །བསྟན་པ་འདི་ནི་རབ་འཇིག་ཅེས། །དེ་ན་ལྷ་གང་དད་པ་རྣམས། །ས་ལ་རབ་ཏུ་འགྱེལ་བར་འགྱུར། །ཀྱེ་མ་སངས་རྒྱས་ཞེས་སྨྲ་ཞིང་། །ཀྱེ་མ་ལེགས་པར་བཤད་པའི་ཆོས། །ཀྱེ་མ་དགེ་འདུན་སྦྱིན་པའི་གནས། །སངས་རྒྱས་ཐུགས་སྐྱེས་སྲས་ཞེས་སྨྲ། །ཆོས་ཀྱི་རྒྱལ་པོས་བསྟན་པ་ཡི། །ཆོས་ནི་ཕྱིན་ཅད་མི་ཐོས་སོ། །ཀུན་ཏུ་རྨོངས་ཤིང་མུན་པར་གྱུར། །ཐུབ་པ་འདི་ནི་མྱ་ངན་འདའ། །ས་བླའི་ལྷ་རྣམས་དེ་མ་ཐག །སྒྲ་ཆེན་འདི་སྐད་སྒྲོགས་པར་འགྱུར། །སྒྲོན་མ་འདི་ནི་མེད་འགྱུར་ཞེས། །ལྷ་རྣམས་གོ་བར་བྱེད་པར་འགྱུར། །དེ་ལས་འཇིག་རྟེན་ལྷག་མེད་པའི། །སངས་རྒྱས་ཁྱེད་ཀྱིས་ཐོས་ཟིན་གྱིས། །ཕྱིན་ཅད་ལྷ་དང་ཀླུ་རྣམས་ཀྱང་། །ཡིད་ལ་གཅགས་པར་གྱུར་ཏ་རེ། །སངས་རྒྱས་ཇི་ལྟར་ང་འགྱུར་ཞེས། །བསྐལ་པ་གྲངས་མེད་གསུམ་དུ་དེས། །བདག་གི་དང་ནི་གཞན་དག་གི །སྡུག་བསྔལ་ཐམས་ཅད་བཟོད་པར་བྱས། །གང་གིས་སྲོག་ཆགས་ཐམས་ཅད་ལ། །ཤིན་ཏུ་ལེགས་པར་ཆོས་བསྟན་པ། །འཇིག་རྟེན་མགོན་པོ་དེ་ཡི་ཆོས། །འདི་ནི་ཤིན་ཏུ་ནུབ་པར་འགྱུར། །འཁྲུག་
པ་བྱེད་པ་བྱུང་གྱུར་ཏེ། །ཤིན་ཏུ་མི་བཟད་སྡིག་བྱེད་པ། །བདུད་ཀྱི་ཕོ་ཉ་དྲག་པོའི་བདུད། །འཇིག་འདོད་བཀའ་བློ་རབ་མི་བདེ། །གཡོ་བྱེད་གཡོན་ཅན་བློ་གྲོས་ངན། །སྒྱུ་དང་ལྡན་ཞིང་བྱིས་པ་དམན། །ཁྲོས་ཤིང་ཁྲོས་ནས་བླ་མ་དང་། །རྒྱལ་བའི་བསྟན་པ་འཇིག་པར་བྱེད། །ས་བླ་པ་ལས་སྒྲ་ཐོས་ནས། །བླ་མའི་ལྷ་རྣམས་མི་དགར་འགྱུར། །རྒྱལ་པོ་ཆེན་པོ་བཞི་པོ་ཡང་། །དེ་ཚེ་ཡིད་མི་བདེ་བར་འགྱུར། །ལྕང་ལོ་ཅན་གྱི་ཕོ་བྲང་དུ། །གནོད་སྦྱིན་ཚོགས་རྣམས་འདུས་གྱུར་ནས། །ཐམས་ཅད་གདོང་ལ་མཆི་འཛག་ཅིང་། །འཇིགས་སུ་རུང་བའི་སྒྲ་ཡང་འབྱིན། །ལྷ་རྣམས་ཐམས་ཅད་འདུས་གྱུར་ནས། །ཉམ་ཐག་པར་ནི་ཆོ་དེ་འདོན། །ཕན་ཚུན་སློབ་པར་མི་བྱེད་ཅིང་། །ཡིད་ནི་ཤིན་ཏུ་དམན་པར་འགྱུར། །གྲོང་ཁྱེར་གང་དག་རབ་བརྒྱན་ཅིང་། །རིན་ཆེན་རང་བཞིན་གནས་པ་རྣམས། །ཐམས་ཅད་མི་སྡུག་མདོག་གྱུར་ཅིང་། །ཕྱག་དར་ཕུང་པོ་འདྲ་བར་འགྱུར། །གྲོང་ཁྱེར་དམ་པ་དེ་དག་ཏུ། །སྐད་ཅིག་དེ་ལ་དགའ་མི་འགྱུར། །གྲོང་ཁྱེར་དམ་པ་དེ་དག་ཏུ། །སྔོན་ཆད་བཞིན་དུ་དགའ་མི་འགྱུར། །གང་དུ་ང་ནི་བཙས་གྱུར་པ། །དེར་ནི་ལྷ་རྣམས་འདང་བྱེད་ཅིང་། །མཐོང་ནས་རབ་ཏུ་འགྱེལ་འགྱུར་ཏེ། །དེ་ལྟར་ཤིན་ཏུ་མི་བཟད་འགྱུར། །ས་ལ་འབབ་པར་བྱེད་འགྱུར་ཞིང་། །དེར་འདོང་དེར་ནི་འདུག་པར་བྱ། །ཡང་དག་ཉིད་ཀྱི་ཆོས་རྣམས་ནི། །མྱུར་དུ་འཇིག་འགྱུར་ཡོད་ཅེས་འཛེར། །འཛམ་བུའི་གླིང་དུ་བབས་གྱུར་ནས། །རྣམ་པར་འཇིག་པ་མཐོང་བར་འགྱུར། །སངས་རྒྱས་སྲས་རྣམས་བྲེལ་ཕོངས་ཏེ། །ཤིན་ཏུ་རྣམ་པར་འཇིག་པར་འགྱུར། །གྲོང་ཁྱེར་མཆོག་རྣམས་ཞག་བདུན་དུ། །ཁ་དོག་གཟི་བྱིན་མེད་པར་འགྱུར། །ཞག་བདུན་བར་དུ་ལྷ་རྣམས་ཀྱང་། །ཡང་དང་ཡང་དུ་ངུ་བར་འགྱུར། །ཀྱེ་མ་སངས་རྒྱས་དཔའ་ཆེན་པོ། །མངོན་སུམ་མཐོང་བར་གང་གྱུར་པ། །མགོན་པོ་དེ་ཡང་སྣང་མ་གྱུར། །བདག་མགོན་དེ་ཡང་མྱ་ངན་འདས། །མཉན་ཡོད་གནས་པར་གྱུར་པ་ན། གང་དག་ལྷགས་ནས་བསྙེན་བཀུར་བ། །དེ་དག་ས་དེར་གནས་ནས་སུ། །ཡང་དང་ཡང་དུ་ངུ་བར་འགྱུར། །འདི་ནི་སངས་རྒྱས་གདན་ཡིན་ཏེ། །འཕགས་པའི་བདེན་པ་བཞི་པོ་དག །མི་མཆོག་གིས་ནི་དེར་བཤད་པ། །བདག་ཅག་དེ་ཚེ་མངོན་སུམ་མོ། །འཇིག་རྟེན་དག་ཀྱང་ཡང་ལྡོངས་ཤིང་། །ཕན་ཚུན་གུས་པར་བྱེད་མི་འགྱུར། །སྡིག་པའི་ལས་རྣམས་བྱས་ནས་སུ། །དེས་ནི་ངན་འགྲོར་འགྲོ་བར་འགྱུར། །ལྷ་ཡི་གཞལ་མེད་ཁང་མང་རྣམས། །དེ་ཡི་ཚེ་ན་སྟོངས་པར་འགྱུར། །འཛམ་བུའི་གླིང་གི་སེམས་ཅན་རྣམས། །མགོན་མེད་སྐྱབས་ཀྱང་མེད་པར་འགྱུར། །འཆག་སར་གྱུར་པའི་གནས་འདི་དག །རྣམ་པར་ཞིགས་ཤིང་སྟོངས་པར་འགྱུར། །ཆོས་རྒྱལ་མྱ་ངན་འདས་གྱུར་པས། །འཇིག་རྟེན་འདི་དག་དགའ་བ་མེད། །སུམ་ཅུ་རྩ་གསུམ་གནས་ཀྱི་བདག །ལྷ་དབང་བརྒྱ་བྱིན་དེ་ཡི་ཚེ། །སྡུག་བསྔལ་གྱུར་ཅིང་ཡི་མུག་ནས། །སྒྲ་ཆེན་རབ་ཏུ་འབྱིན་པར་འགྱུར། །སུམ་ཅུ་རྩ་གསུམ་ལྷ་ཀུན་ཀྱང་། །ལག་པ་བསྒྲེང་ཞིང་རབ་ཏུ་ངུ་། །སྐྱེད་མོས་ཚལ་དུ་ཐོས་གྱུར་ནས། །དེ་མ་ཐག་ཏུ་རྒྱུག་པར་འགྱུར། །ཆོས་རྣམས་སྟོན་པ་གང་ཡིན་པ། །འཇིག་རྟེན་མགོན་དང་བྲལ་ལོ་ཞེས། །ལྷ་རྣམས་རྟག་པར་རྒྱུན་དུ་ཡང་། །ང་ནི་རྗོད་པར་བྱེད་པར་འགྱུར། །ལྷ་རྣམས་བདུད་རྩི་མི་ཟ་ཞིང་། །གླུ་ཡི་སྒྲ་ཡང་ལེན་མི་འགྱུར། །སུམ་ཅུ་རྩ་གསུམ་ལྷ་རྣམས་
ནི། །ཟླ་བ་དྲུག་ཏུ་ཡིད་མི་བདེ། །བསྟན་པའི་བདག་པོ་མེད་གྱུར་ཅེས། །ལྷ་མ་ཡིན་གྱིས་དེར་ཐོས་ནས་སུམ་ཅུ་གསུམ་གྱི་ལྷ་རྣམས་དང་། །འཐབ་མོ་བྱེད་དུ་འདོང་ཞེས་འཛེར། །འཛམ་བུའི་གླིང་གི་རྒྱལ་པོ་རྣམས། །སངས་རྒྱས་མཆོད་རྟེན་བྱེད་པར་འགྱུར། །དེ་ཡི་ཚེ་ན་ལྷ་མིན་དང་། །ལྷ་རྣམས་འཐབ་མོ་བྱེད་པར་འགྱུར། །དེ་ཚེ་དགེ་སློང་ཕལ་ཆེར་ཡང་། །ངན་འགྲོ་དག་ཏུ་འགྲོ་བར་འགྱུར། །དགེ་སློང་མ་ནི་ཕལ་ཆེར་ཡང་། །ངན་འགྲོ་དག་ཏུ་འགྲོ་བར་འགྱུར། །དེ་ཚེ་ཁྱིམ་པ་ཁྲིམས་འཆལ་པ། །དགེ་བསྙེན་པ་འམ་ཁྱིམ་གནས་པ། །དེ་དག་གིས་ཀྱང་སྒྲ་བརྗོད་ནས། །དེས་ན་ངན་འགྲོར་འགྲོ་བར་འགྱུར། །དེ་ཚེ་བུད་མེད་སྡིག་པ་ཅན། །དེ་དག་འགྲོ་བའང་སྡིག་ཅན་ཏེ། །དེ་ཚེ་འཇིག་རྟེན་ཐམས་ཅད་ཀྱང་། །གཡོ་ཞིང་ཤིན་ཏུ་འགུལ་བར་འགྱུར། །ལ་ལ་དག་ནི་གྲོང་འདབ་རྒྱུག །ལ་ལ་དག་ནི་རི་ལ་རྒྱུག །རྣམ་པར་རྒྱུག་པའི་སེམས་ཅན་རྣམས། །སྲོག་ནི་རིང་པོར་མི་ཐུབ་འགྱུར། །ཆོམ་རྐུན་དག་ཀྱང་མང་དུ་འབྱུང་། །དགོན་པ་ཡང་ནི་འབྱུང་འགྱུར་ཞིང་། །འབྲུ་རྣམས་བཏབ་ཀྱང་མི་གནས་ཏེ། །བྱི་བ་དག་གིས་གནོད་པར་འགྱུར། །མུ་གེ་བྱུང་བར་གྱུར་པ་ན། མི་གང་འཆི་བའི་དུས་བྱེད་པ། །ཤི་ནས་ཡི་དགས་ནང་འགྲོ་སྟེ། །དེ་ནི་སྡུག་བསྔལ་མྱོང་བར་འགྱུར། །དེ་ཚེ་ཕྱོགས་བཞིའི་དགེ་འདུན་དང་། །མཆོད་རྟེན་ལ་ནི་གང་ཕུལ་བ། །དེ་ཚེ་དགེ་སློང་དེ་དག་གིས། །ཕན་ཚུན་བགེད་པ་བྱེད་པར་འགྱུར། །ང་འདས་གྱུར་པའི་ཕྱི་ན་ནི། །སྡུག་
བསྔལ་འདི་འདྲ་འདི་འབྱུང་གིས། །མྱུར་དུ་རབ་ཏུ་བརྩོན་གྱིས་ཤིག །དེ་ནི་མངོན་སུམ་གྱུར་ཏ་རེ། །བྱིས་པ་ཐམས་ཅད་མི་ཤེས་ཤིང་། །བྱིས་པ་ཐམས་ཅད་མཁས་མ་ཡིན། །བྱིས་པ་དེ་དག་ལས་བྱས་ནས། །ངན་འགྲོར་མྱུར་དུ་འགྲོ་བར་འགྱུར། །གང་ལས་ཤེས་རབ་འབྱུང་འགྱུར་བ། །ལུང་ནོད་པ་དང་ཁ་ཏོན་དགའ། །ཤེས་རབ་བསླབས་པའི་སེམས་ཅན་རྣམས། །མྱུར་དུ་བདེ་འགྲོར་འགྲོ་བར་འགྱུར། །ཤེས་རབ་རྣམ་པར་བརྟགས་ན་མཛེས། །ང་ནི་ཅི་འདྲ་དེ་ལྟར་སློབས། །ཐམས་ཅད་འདུ་བ་སྤངས་ནས་སུ། །མྱུར་དུ་མྱ་ངན་འདས་པར་འགྱུར། །དམ་པའི་ཆོས་ནི་ཅུང་ཞིག་གནས། །བརྩོན་འགྲུས་བརྟན་པ་བརྩམ་པར་གྱིས། །དེ་ཙམ་ཞིག་ནི་སྨྲ་བར་ནུས། །ཚུལ་བཞིན་བསམ་པ་མྱུར་དུ་གྱིས། །བསྐལ་པ་འདི་ནི་འདས་འོག་ཏུ། །བསྐལ་པ་དྲུག་ཅུ་ཐམ་པར་ནི། །སངས་རྒྱས་སྒྲ་གྲག་མི་འགྱུར་ན། །དགའ་བ་འདི་ནི་ག་ལ་འབྱུང་། །བཀྲེས་པས་ཤིན་ཏུ་ཉེན་གྱུར་པས། །ཕན་ཚུན་དག་ནས་འདུས་གྱུར་ནས། །མ་ཡི་ཤ་དང་བུ་ཡི་ཤ །དེ་དག་ཟ་བར་བྱེད་པར་འགྱུར། །དེ་ན་བུ་ཕོ་སྐྱེས་པ་ཡང་། །བག་ཕེབས་ཁྱིམ་དུ་འགྲོ་མི་བྱེད། །རང་གི་ཁྱིམ་ན་འདུག་ཀྱང་ནི། །ཤིན་ཏུ་འཇིགས་པས་སྐྲག་པར་འགྱུར། །འཁོར་བར་ཤིན་ཏུ་གནོད་གྱུར་པ། །དེ་དག་མཐོང་ཞིང་ཐོས་གྱུར་ནས། །འདོད་ལ་སུ་ཞིག་སྲེད་པ་སྐྱེ། །འདོད་པའི་རྩ་བ་བུད་མེད་ཡིན། །སྐྱེ་བའི་རྩ་བ་མི་ཤེས་པ། །སྡུག་བསྔལ་རྩ་བ་ཕུང་པོ་སྟེ། །དེ་བས་སྡུག་བསྔལ་ཡོངས་སུ་སྤོངས། །སེམས་ཅན་གང་དག་རྨོངས་གྱུར་པ། །དེ་དག་བུད་མེད་སྟེན་པར་བྱེད། །སེམས་ཅན་གང་དག་མ་རྨོངས་པ། །མྱུར་དུ་མྱ་ངན་འདས་རེག་འགྱུར། །ལུང་འབོགས་བྱེད་ནི་རྣམ་སྨིན་དང་། །ཕྲད་པར་འགྱུར་བ་ཡོད་མ་ཡིན། །གང་གིས་ངན་འགྲོར་འགྲོ་འགྱུར་བ། །ཟག་བཅས་འབྲས་བུར་བཅས་པ་འདི། །གང་དག་ཟག་པ་མེད་པའི་ཆོས། །གསོབ་དང་གསོག་དང་སྟོང་པ་དང་། །སྙིང་པོ་མེད་དང་དབེན་པ་སྟེ། །དེ་དག་མྱུར་དུ་རྟོགས་པར་གྱིས། །འོད་སྲུང་ཆོས་དང་པོ་འདི་དང་ལྡན་པའི་བྱང་ཆུབ་སེམས་དཔའ་ཟག་པ་མེད་པའི་ཆོས་འདོད་ན་ཆོས་ཐམས་ཅད་ལ་སེམས་མི་གནས་པར་བསྟན་པར་བྱའོ། །འོད་སྲུང་གཞན་ཡང་བྱང་ཆུབ་སེམས་དཔའ་ནི་ཡོངས་སུ་སྦྱང་བར་བྱ་བ་བརྟན་པ་ཡིན་ཏེ། དེ་ལ་བརྟན་པ་ནི་གང་ཡོངས་སུ་སྦྱང་བར་བྱ་བ་ནི་གང་ཞེ་ན། སེམས་བརྟན་པ་ཡིན། བརྩོན་འགྲུས་བརྟན་པ་ཡིན་ནོ། །དེ་ལ་སེམས་བརྟན་པ་གང་ཞེ་ན། འོད་སྲུང་འདི་ལ་བྱང་ཆུབ་སེམས་དཔས་འདི་སྙམ་དུ་གང་གཱའི་ཀླུང་གི་བྱེ་མ་ཇི་སྙེད་པ་དེ་སྙེད་ཀྱི་སངས་རྒྱས་ལ་བསྙེན་བཀུར་བྱས་ནས་ཕྱིས་བྱང་ཆུབ་ཏུ་སེམས་གཅིག་བསྐྱེད་ལ་དེ་ནས་ཡང་བསྐལ་པ་གང་གཱའི་ཀླུང་གི་བྱེ་མ་སྙེད་ན་སངས་རྒྱས་གཅིག་འབྱུང་ཞིང་སེམས་བསྐྱེད་པ་གང་གཱའི་ཀླུང་གི་བྱེ་མ་སྙེད་ཀྱིས་མི་ལུས་གཅིག་ཐོབ་ལ། མིར་སྐྱེ་བ་ཐོབ་པ་གང་གཱའི་ཀླུང་གི་བྱེ་མ་སྙེད་ཀྱི་ཆོས་ཀྱི་ཚིག་གཅིག་ཐོས་ཤིང་དེས་ཤེས་རབ་གསལ་བར་གྱུར་ཀྱང་དེ་བླ་ན་མེད་པ་ཡང་དག་པར་རྫོགས་པའི་བྱང་