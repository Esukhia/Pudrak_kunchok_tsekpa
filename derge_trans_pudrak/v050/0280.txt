རྣམ་པར་འདྲེན་པ་འབྱུང་བར་འགྱུར། །སྨན་པའི་རྒྱལ་པོ་སྟོན་པ་སྟེ། །དེ་བས་ལྷག་མཐོང་དགེ་བ་ལགས། །ལྷའི་བུ་ལྷག་མཐོང་རབ་གནས་ཀྱིས་གསོལ་པ། ཆོས་རྣམས་
ཐམས་ཅད་བཙལ་བགྱིས་ཏེ། །ཡང་དག་ཇི་བཞིན་མཐོང་གྱུར་ན། །བརྟན་པ་རྫོགས་པའི་བྱང་ཆུབ་འཐོབ། །བྱང་ཆུབ་ཉིད་ལ་གནས་པར་འདོད། །ལྷའི་བུ་ལྷག་མཐོང་ངེས་
འབྱུང་གིས་གསོལ་པ། གང་ཟག་མཆོག་རྣམས་ཡེ་ཤེས་ཀྱིས། །བྱང་ཆུབ་མཆོག་ཏུ་ངེས་པར་བྱུང་། །རྫོགས་པའི་བྱང་ཆུབ་ཡེ་ཤེས་ཀྱིས། །བརྙེས་པའི་དྲན་པ་སྐྱེ་མི་
འགྱུར། །ལྷའི་བུ་ལྷག་མཐོང་མངོན་དགས་གསོལ་པ། ཡང་དག་ཇི་བཞིན་ཡང་དག་ཏུ། །ཆོས་རྣམས་རྣམ་པར་གཟིགས་པས་ན། །བྱང་ཆུབ་གཞལ་ཡས་བརྙེས་གྱུར་ཏེ། །དེ་བས་རྣམ་
འདྲེན་སངས་རྒྱས་ལགས། །ལྷའི་བུ་ལྷག་མཐོང་ལ་མངོན་པར་བརྩོན་པས་གསོལ་པ། མཁས་པ་ཡེ་ཤེས་གང་བརྩོན་ཞིང་། །དཀའ་བ་མང་པོ་སྤྱོད་བགྱིད་པ། །དེ་དག་རྒོལ་
ཚོགས་ཐམས་ཅད་ཀྱིས། །ཕམ་པར་བགྱི་བར་ཡོང་མི་ནུས། །ལྷའི་བུ་ལྷག་མཐོང་བྱུང་གིས་གསོལ་པ། ཆོས་རྣམས་རྣམ་མཐོང་བགྱི་སླད་དུ། །རྒྱལ་སྲས་གང་དག་ཞུགས་
པའི་རྣམས། །ཆོས་རྣམས་ངོ་བོ་ཉིད་འཚལ་ཅིང་། །རང་བྱུང་ཉིད་ནི་ཐོབ་པར་འགྱུར། །ལྷའི་བུ་ལྷག་མཐོང་ལ་བསྟེན་པས་གསོལ་པ། རྣམ་འདྲེན་ཁྱོད་ཀྱིས་
ཡུན་རིང་དུ། །ཡེ་ཤེས་ལ་ནི་བསྟེན་མཛད་པས། །ཐམས་ཅད་མཁྱེན་པ་བརྙེས་ནས་ནི། །སྲོག་ཆགས་བྱེ་བ་གྲོལ་བར་མཛད། །ལྷའི་བུ་ཁྱད་པར་ལྡན་གྱིས་གསོལ་པ།