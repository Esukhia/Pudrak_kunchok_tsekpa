སྐྱོ་བར་བྱ་ཕྱིར་མེན། །སྟོང་པ་མཚན་མེད་གཡང་སར་འདུ་ཤེས་པ། །ཆོག་སྲུང་ཞིང་ཚུལ་འཆོས་གཉིས་པ་ཡིན། །ཚུལ་ཁྲིམས་ཏིང་འཛིན་སྦངས་པའི་ཡོན་ཏན་ཐོས། །གཞན་དག་ངོ་མཚར་
འཛིན་ཏུ་གཞག་ཕྱིར་བྱེད། །ཞི་ཕྱིར་མ་ཡིན་སྐོ་བར་བྱ་བར་མིན། །བརྗོད་དང་གྲགས་འདོད་དགེ་སྦྱོང་གསུམ་པ་ཡིན། །གང་ཞིག་ལུས་སྲོག་དོན་ཏུ་མི་གཉེར་ཞིང་། །རྙེད་དང་བཀུར་
སྟི་ལ་ནི་རྒྱབ་ཀྱིས་ཕྱོགས། །རྣམ་པར་ཐར་པའི་བསྐྱོད་པའི་སྒོ་ཐོས་ནས། །སྲིད་པའི་འགྲོ་བ་ཐམས་ཅད་དོན་མི་གཉེར། །ཆོས་རྣམས་ཤིན་ཏུ་སྟོང་བར་ཡོངས་བརྟགས་ནས། །
མ་ངན་འདས་དང་མ་འདས་མཐོང་མི་འགྱུར། །ཆོས་ལ་འརྗོད་ཆགས་བྲལ་བར་རྟག་ཏུ་རྟོག །མ་བྱས་ཆོས་རྟོགས་མ་ངན་འདས་པར་འགྱུར། །འོད་སྲུང་འདི་ལྟ་སྟེ་དཔེར་ན། མི་དབུལ་
པོ་ཞིག་ལ་མཛོད་འབྱོར་པ་ཞེས་མིང་དུ་བཏགས་ནས། འོད་སྲུང་འདི་ཇི་སྙམ་དུ་སེམས། མི་དབུལ་པོ་དེ་དང་མིང་འཐུན་པ་ཡིན་ནམ། གསོལ་པ། བཅོམ་ལྡན་འདས་དེ་ནི་མ་ལགས་སོ། །
བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དེ་བཞིན་དུ་གང་དགེ་སྦྱོང་དང་བྲམ་ཟེ་གང་དག་དགེ་སྦྱོང་དང་བྲམ་ཟེའི་ཡོན་ཏན་དང་མི་ལྡན་པ་དེ་དག་ནི་གསངས་རབ་འདི་ལས་མི་
དབུལ་པོ་ཞེས་ངས་བཤད་དོ། །དེ་ལ་འདི་སྐད་ཅེས་བྱ་སྟེ། དཔེར་ན་དབུལ་པོར་གྱུར་པའི་མི་ཞིག་ལ། །མཛོད་ལྡན་མིང་བཏགས་དེ་ལ་མཛེས་མ་ཡིན། །དགེ་སྦྱོང་ཉམས་ལ་དགེ་སྦྱོང་
མིང་མི་མཛེས། །དབུལ་ལ་ཕག་ཅེས་བཏགས་པའི་དཔེའ་མ་མཚུངས། །འོད་སྲུང་འདི་ལྟ་སྟེ་དཔེར་ན། མི་ལ་ལ་ཞིག་རྒྱ་མཚོའི་ཆུ་ཆེན་པོས་ཁྱེར་ལ། །ཆུས་སྐོམ་བཞིན་དུ་འཆི་བའི་དུས་