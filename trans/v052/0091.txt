༄༅། །རབ་ཀྱི་ཕ་རོལ་ཏུ་ཕྱིན་པའི་མཚོན་ཆ་ལེགས་པར་ཐོགས་ཏེ། ཐབས་ལ་མཁས་པས་འདོད་པའི་ཡོན་ཏན་ལྔ་པོ་དག་གིས་དགའ་
བ་དང་། རྩེ་བ་དང་། དགའ་མགུར་སྤྱོད་པར་བྱེད་པ་དེ་ནི་ཉན་ཐོས་ཀྱི་ཐེག་པ་པ་གང་དག་ཐབས་ལ་མཁས་པའི་ཤེས་པ་དེ་ཁོང་དུ་ཆུད་པ་དེ་དག་གིས་དེ་མཐོང་བའི་ཚེ། དེ་
དག་དེ་ལ་མ་དད་པ་དང་། སྙིང་རྗེ་བསྐྱེད་པར་བྱེད་ཅིང་། ཚིག་འདི་སྐད་ཅེས་འདི་ལྟར་བག་མེད་པའི་གནས་པས་གནས་པ་འདི་ནི་བདག་ཉིད་ཀྱང་ཐར་པར་བྱེད་མི་ནུས་ན།
སེམས་ཅན་ཐམས་ཅད་བསྒྲལ་བ་ལྟ་ཅི་སྨོས་ཤིང་། བདུད་ཀྱི་སྡེ་ཕམ་པར་བྱེད་པར་ལྟ་ག་ལ་འགྱུར་ཏེ། དེ་ནི་གནས་མེད་པས། འདི་ནི་ཚུལ་མ་ཡིན་པས་འཆི་བར་འགྱུར་རོ་ཞེས་
ཀྱང་ཟེར་མོད་ཀྱི། བྱང་ཆུབ་སེམས་དཔའ་ཐབས་ལ་མཁས་པ་དང་། ཤེས་རབ་ཀྱིས་ལེགས་པར་ཡོངས་སུ་ཟིན་པ་ནི། གང་གི་ཚེ་འདོད་པ་དེའི་ཚེ་ན། ཤེས་རབ་ཀྱི་མཚོན་དེས་ཉོན
མོངས་པའི་དྲུ་བ་ཐམས་ཅད་དྲུལ་ཞིང་རབ་ཏུ་གཏུགས་ནས། ཤེས་རབ་དང་ལྷན་ཅིག་ཏུ་སངས་རྒྱས་ཀྱི་ཞིང་བུད་མེད་དང་བྲལ་བ་དང་། འཁྲིག་པ་དང་བྲལ་བ་ཤིན་ཏུ་ཡོངས་སུ་
དག་པ་དག་ཏུ་འགྲོ་བར་བྱེད་དོ། །གཏན་འདི་བརྗོད་པར་གྱུར་པ་དེའི་ཚེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་དགའ་བྱེད་ཅེས་བྱ་བ་མཉན་ཡོད་ཀྱི་གྲོང་ཁྱེར་ཆེན་པོར་
བསོད་སྙོམས་ཀྱི་ཕྱིར་ཞུགས་པར་གྱུར་ཏེ། དེ་མཉན་ཡོད་ཀྱི་གྲོང་ཁྱེར་ཆེན་པོ་བསོད་སྙོམས་སྤྱོད་པ་ན། ཚོང་དཔོན་ཞིག་གི་ཁྱིམ་དུ་ཕྱིན་པ་དང་། ཚོད་དཔོན་དེ་ལ་བུ་མོ་དཔལ་ཡོན་ཅན།