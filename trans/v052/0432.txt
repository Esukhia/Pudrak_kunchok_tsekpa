སློང་དད་པ་དང་མོས་པ་མང་བ་འགྱོད་པ་དང་ལྡན་པ་འདི་དག་གིས་བསྟན་པ་འདི་ཐོས་ནས། བདག་ཅག་ཚུལ་ཁྲིམས་ཡོངས་སུ་མ་དག་བཞིན་དུ་དད་པས་བྱིན་པ་ཡོངས་སུ་སྤྱད་ན་
མི་རུང་ངོ་།། ཞེས་ཉམས་པར་གྱུར་ཏོ།། འོད་སྲུང་ང་ལུང་སྟོན་ཏོ།། དགེ་སློང་འདི་དག་ནི་འདི་ནས་ཤི་འཕོས་ནས།། དགའ་ལྡན་གྱི་ལྷ་རིགས་སུ་སྐྱེ་བར་འགྱུར་ཏེ། དེ་དག་དེ་བཞིན་
གཤེགས་པ་བྱམས་པའི་ཉན་ཐོས་ཐོག་མར་འདུས་པའི་གྲངས་སུ་ཆུད་པར་འགྱུར་རོ།། །།དགེ་སྦྱོང་གདོལ་པ་ལྟ་བུའི་ལེའུ་སྟེ་གསུམ་པའོ།། །།
དེ་ནས་བཅོམ་ལྡན་འདས་ལ་ཚེ་དང་ལྡན་པ་འོད་སྲུང་ཆེན་པོའི་འདི་སྐད་ཅེས་གསོལ་ཏོ།། བཅོམ་ལྡན་འདས་དགེ་སློང་ཇི་ལྟ་བུས་ཞལ་ཏ་བགྱི་བ་ལགས། །བཅོམ་ལྡན་འདས་
ཀྱིས་བཀའ་སྩལ་པ། །འོད་སྤུངས་ངས་ཞལ་ཏ་བྱ་བར་གནང་བའི་གེའི་སྦྱོང་གཉིས་ཏེ། གཉིས་གང་ཞེ་ན། དགེ་སློང་ཡོངས་སུ་དག་པ། འཇིག་རྟེན་ཕ་རོལ་ཏུ་ཁ་
ན་མ་ཐོ་བས་འཇིག་པ་ལྟ་བུ་རྣམས་པར་སྨིན་པ་ལ་རྟོན་པ།། འཛེམ་པ་དང་ལྡན་ཞིང་འགྱོད་པ་དང་ལྡན་པ་དང་། གང་ཡང་ཟག་པ་ཟད་པ་དགྲ་བཅོམ་པར་གྱུར་པ་ཏེ།། འོད་
སྲུང་དགེ་སློང་མ་ཉམས་པ་འདི་གཉིས་ཞལ་ཏ་བྱེད་པར་ངས་གནང་ངོ་།། དེ་ཅིའི་ཕྱིར་ཞེ་ན།། འོད་བསྲུང་ལེགས་པར་གསུང་པའི་ཆོས་འདུལ་བ་འདི་ལ་རིགས་སྣ་ཚོགས་ལས་
རབ་ཏུ་བྱུང་བ།། སེམས་ཀྱི་མོས་པ་སྣ་ཚོགས་དང་ལྡན་པ།། སྤོང་བའི་ཕྱིར་རྣལ་འབྱོར་སྣ་ཚོགས་ལ་གནས་པ། །ཁ་ཅིག་ནི་དགོན་པ་བ་ཞི་བའི་མལ་སྟན་ལ་མངོན་པར་དགའ་བ།