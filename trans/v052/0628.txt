གཟུགས་ཅི་འདྲ་བ་དང་། ཁ་དོག་དང་། མཚན་མ་དང་། དབྱིབས་དང་། སྤྱོད་ལམ་ཅི་འདྲ་བས་སེམས་ཅན་རྣམས་ཡོངས་སུ་སྨིན་པར་འགྱུར་བ་དང་། འདུལ་བར་འགྱུར་
བ་དེ་འདྲ་བར་བྱང་ཆུབ་སེམས་དཔའ་དེ་ལུས་དང་གཟུགས་དང་། ཁ་དོག་དང་། མཚན་མ་དང་། དབྱིབས་དང་། སྤྱོད་ལམ་ཀུན་ཏུ་སྟོན་ཏེ། དེ་འདོད་ན་སེམས་ཅན་ཐམས་
ཅད་ཀྱི་ལུས་དང་གཟུགས་དང་། ཁ་དོག་དང་། མཚན་དང་། སྤྱོད་ལམ་མཚུངས་པར་འགྱུར་བ་ཡིན་ཏེ། རིགས་ཀྱི་བུ་བྱང་ཆུབ་སེམས་དཔའ་དབང་གཉིས་པ་འདི་ཐོབ་པོ། །
རིགས་ཀྱི་བུ་གཞན་ཡང་བྱང་ཆུབ་སེམས་དབང་ཆོས་ལ་དབང་འཐོབ་ཏེ། ཆོས་ལ་དབང་བ་དེས་འཇིག་རྟེན་ལས་འདས་པའི་ཆོས་ལ་རྟོན་པར་འགྱུར་གྱི་འཇིག་རྟེན་
གྱི་ཆོས་རྟོན་པར་མི་འགྱུར་བ་དང་། དེ་འཇིག་རྟེན་ལས་འདས་པའི་ཆོས་ལ་རྟོན་པ་ཀྱང་། འཇིག་རྟེན་གྱི་བྱ་བ་ཐམས་ཅད་དུ་ཡང་སྣང་བ་ལ་འཇིག་རྟེན་ལས་
འདས་པའི་ཡོ་ཤེས་ཀྱང་མི་གཡོ་བ་དང་། གང་འདི་ཤེས་རབ་དང་ཡེ་ཤེས་ཆགས་པ་མེད་པ་དང་། རྟེན་ཅིང་འབྲེལ་བར་འབྱུང་བ་ཟབ་མོའི་ཡེ་ཤེས་ཀྱི་བདག་ཉིད་
དང་། ཆོས་རྣམས་པར་བསྒྲུབས་པས་ལྷ་དང་བཅས་པའི་འཇིག་རྟེན་མོས་པར་བྱེད་ཅིང་གང་གིས་སེམས་ཅན་ཚད་མེད་པ་རྣམས་བསལ་བ་དང་། མོས་པ་ཇི་
ལྟ་བ་བཞིན་དུ་འདུལ་བར་འགྱུར་བ་དེ་འདྲ་བའི་ཆོས་ཀྱི་གཏམ་བྱེད་པ་ཡིན་ཏེ། རིགས་ཀྱི་བུ་བྱང་ཆུབ་སེམས་དཔའ་དབང་གསུམ་པོ་འདི་འཐོབ་པོ། །