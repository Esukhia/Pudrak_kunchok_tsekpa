གང་དུ་འགྲོ་བ་དེར་ལོངས་སྤྱོད་ཐམས་ཅད་འཕོ་ཞིང་འགྲོ་བར་འགྱུར་རོ། །དཔེར་ན་ཉི་མ་དང་འདྲ་བའི་འོད་ཟེར་རྣམས་ཉི་མ་གང་དང་གང་དུ་འགྲོ་བ་དེ་དང་དེ་ཉིད་དུ་འོད་ཟེར་རྣམས་ཀྱང་
རྗེས་སུ་འགྲོ་བ་དེ་བཞིན་དུ། རྣམ་པར་ཤེས་པའི་ཁམས་འདི་གང་དང་གང་དུ་འཕོ་བ་དེ་དང་དེ་ཉིད་དུ། ཚོར་བ་དང་། འདུ་ཤེས་དང་ཆོས་ཀྱི་ཁམས་རྣམས་ཀྱང་འཕོ་ཞིང་འགྲོའོ། །
གཞན་ཡང་རྣམ་པར་ཤེས་པའི་ཁམས་འདིས་ལུས་ཡོངས་སུ་བཏང་ནས། དངོས་པོ་ཐམས་ཅད་ཀྱི་ཕྲད་པ་ཡོངས་སུ་བཟུང་སྟེ། ཤ་མེད་པ་དང་། རུས་པ་མེད་པའི་ལུས་
འགྲུབ་པར་འགྱུར་རོ། །དེའི་ལུས་ལེན་པའི་རྒྱུ་ནི་གཟུགས་ཡིན་ནོ། །དབང་པོའི་དངོས་པོ་རྣམས་ནི་ཚོར་བས་མེད་དོ། །དྲན་པ་ནི་ལྷའི་ལྟ་བས་མཐོང་སྟེ། དགེ་བ་
དང་མི་དགེ་བ་ཡང་ཡོངས་སུ་ལེན་ཏོ། །དཔེར་ན་རྒྱུ་ཤུག་དང་འབྲ་གོ་དང་། ཨ་མ་དང་། ཉོ་ཏི་དང་། སེའུ་དང་། བིལ་བ་དང་། ཀུ་པིད་ཏ་ལ་སོགས་པའི་འབྲས་བུ་རྣམས་ནི་
རོ་དུ་མར་འགྲུབ་སྟེ། ཚ་བ་དང་། ཁ་བ་དང་། སྐྱུར་བ་དང་། ལན་ཚའི་རོ་དང་། བསྐའ་བ་ལ་སོགས་པའི་རོ་རེ་རེར་རྣམ་པར་སྨིན་པར་འགྱུར་ཏེ། ལ་ལ་ནི་ངོ་ཚ་བར་འགྱུར་
ལ་ལ་ནི་སྐྱུར། ལ་ལ་མངར་རོ། །འབྲས་བུ་དེ་དག་མེད་པར་གྱུར་པའི་ས་བོན་གང་དང་གང་དུ་འཕོ་བ་དེར་རོ་ཡང་འཕོ་བར་འགྱུར་རོ། །དེ་བཞིན་དུ་རྣམ་པར་ཤེས་
པའི་ཁམས་འདི་གང་དང་གང་དུ་འཕོ་བ་དེ་དང་དེར་ཚོར་བ་འཕོ་བར་འགྱུར་རོ། །བསོད་ནམས་དང་བསོད་ནམས་མ་ཡིན་པ་དང་། དྲན་པ་ཡང་འཕོ་བར་འགྱུར་རོ། །