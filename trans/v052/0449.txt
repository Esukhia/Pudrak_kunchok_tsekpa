༄༅། །གནས་དེ་ན་གནས་པ་ན། མི་མ་ཡིན་པ་འོངས་ན་མདོག་སྡུག་ཀྱང་རང་མདོག་མི་སྡུག་ཀྱང་རུང་དེ་ལ་ཆགས་པར་མི་བྱ། ཁོང་
ཁྲོ་བར་མི་བྱའོ། །གལ་ཏེ་སྔོན་སངས་རྒྱས་མཐོང་བའི་ལྷ་དག་དགེ་སློང་དགོན་པ་པའི་གན་དུ་འོངས་ཏེ་དྲི་བ་ཡོངས་སུ་འདྲི་ན། དེ་ལ་དགོན་པ་པ་དེས།
ཇི་ལྟར་ཐོས་པ་བཞིན་དུ་ལྷ་དེ་དག་ལ་ཆོས་བཤད་པར་བྱའོ། །ཅི་སྟེ་ལྷ་དེ་དག་ཟབ་མོའི་དྲི་བ་ཡོངས་སུ་འདི་སྟེ། དགེ་སློང་དགོན་པ་པ་དེས་ལན་མི་འཐེབས་
པ་ལྟ་ན། དེས་ང་རྒྱལ་མེད་པར་བྱས་ལ། འདི་སྐད་ཅེས་མ་བསླབས་པ་ལ་བརྙས་པར་མི་བྱ་སྟེ། སངས་རྒྱས་ཀྱི་བསྟན་པ་ལ་ལུང་མནོས་ནས་འབད་དོ། ཁོང་
དུ་ཆུད་པའི་རྣམས་ཁོད་དུ་ཆུད་པར་གྱུར་པ་དེའི་ཚེ། དེའི་དུས་ན་དྲིས་ཐམས་ཅད་ཀྱི་ལན་གདབ་པར་བྱའོ། །བདག་ནི་ཆོས་ཉན་པ་ཡིན་གྱིས་ཁྱེད་སྤོབས་པར་གྱིས་
ཤིག་ཅེས་བརྗོད་པར་བྱ་སྟེ། འོད་སྲུང་དགེ་སློང་དགོན་པ་པས་དེ་ལྟར་ལྷ་དེ་དག་ལ་གོ་བར་བྱའོ། །འོད་སྲུང་གཞན་ཡང་དགེ་སློང་དགོན་པ་པ་དགོན་པ་ལ་གནས་པས།
དགོན་པའི་འདུ་ཤེས་ཤིན་ཏུ་བསྒོམ་པར་བྱ་སྟེ། དེས་ལུས་འདི་ནི་རྩ་དང་ཤིང་དང་། རྩིག་པ་དང་། བོང་བ་དང་། མིག་ཡོར་ལྟ་བུ་སྟེ། བདག་པོ་མེད་པ་དང་།
བདག་གི་མེད་པ། ཡོངས་སུ་འཛིན་པ་མེད་པའོ། །ལུས་འདི་ནི་བདག་དང་སེམས་ཅན་དང་། སྲོག་དང་གང་ཟག་མེད་ཀྱི། ཆོས་འདི་དག་ནི་རྟེན་ཅིང་འབྲལ་བར་འབྱུང་བ་སྟེ།