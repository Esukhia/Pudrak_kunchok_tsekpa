གསོབ་དང་། སྟོང་པ་དང་། སྙིང་པོ་མེད་པ་ཉིད་དུ་སྣང་ངོ་། །དེ་ལ་འདི་སྐད་ཅེས་བྱ་སྟེ། །དཔེར་ན་སྒྱུ་མ་མཁན་གྱི་མངོན་སྤྲུལ་པ། །སྒྱུ་མ་བྱས་པ་དེ་ཡིས་དེ་ཟོས་ལྟར། །རྣལ་འབྱོར་པས་
ནི་ཡིད་ལ་གང་བྱེད་པ། །དེ་ནི་དེ་ལ་གསོག་དང་གསོབ་ཏུ་སྣང་། འོད་སྲུང་འདི་ལྟ་སྟེ་དཔེར་ན། ཤིང་གཉིས་རླུང་གིས་དྲུལ་བ་དེ་ལས་མ་བྱུང་སྟེ། བྱུང་ནས་ཤིང་སྲེག་པ་དེ་བཞིན་དུ། འོད་
སྲུང་ཡང་དག་པར་སོ་སོར་རྟོག་པ་ཡོད་ན། འཕགས་པའི་ཤེས་རབ་ཀྱི་དབང་པོ་སྐྱེ་སྟེ། དེ་སྐྱེས་པས་ཡང་དག་པར་སོ་སོར་རྟོག་པ་དེ་ཉིད་སྲེག་པར་བྱེད་དོ། །དེ་ལ་འདི་སྐད་ཅེས་བྱ་སྟེ།
དཔེར་ན་ཤིང་གཉིས་རླུང་གིས་དྲུལ་པ་ལས། །མི་བྱུང་ནས་ནི་དེ་ཉིད་སྲེག་པར་བྱེད། །དེ་བཞིན་ཤེས་རབ་དབང་པོ་སྐྱེས་ནས་ཀྱང་། །སོ་སོར་རྟོག་པ་དེ་ཉིད་སྲེག་པར་བྱེད། །འོད་སྲུང་འདི་
ལྟ་སྟེ་དཔེར་ན། མར་མི་བུས་ན་མུན་པ་མུན་ནགས་ཐམས་ཅད་མེད་པར་འགྱུར་ཡང་། མུན་པ་མུན་གནག་དེ་གང་ནས་ཀྱང་འོང་བ་འམ། འགྲོ་བ་མེད་དེ། ཤར་ཕྱོགས་དང༌། ལྷོ་དང་ནུབ་དང་།
བྱང་ཕྱོགས་སུ་འང་འགྲོ་བ་འམ་འོང་བ་མེད་དོ། །ཡང་འོད་སྲུང་མར་མེ་དེ་འདི་སྙམ་དུ་བདག་གིས་མུན་པ་མུན་གནག་བསལ་ལོ་སྙམ་དུ་མི་སེམས་མོད་ཀྱི། འོད་ཀྱང་མར་མེ་ལ་བརྟེན་
ནས་མུན་པ་མུན་གནག་མེད་པར་འགྱུར་རོ། །འོད་སྲུང་དེ་ལ་མར་མེ་གང་ཡིན་པ་དང་། མུན་པ་མུན་གནག་གང་ཡིན་པ་དེ་གཉིས་སྟོང་པ་སྟེ། གཟུང་དུ་མེད་ཅིང་བྱེད་པ་མེད་དོ། །འོད་སྲུང་
དེ་བཞིན་དུ་ཡོ་ཤེས་སྐྱེས་ན་མི་ཤེས་པ་མེད་པར་འགྱུར་ཡང་མི་ཤེས་པ་དེ་གང་ནས་ཀྱང་འོང་བ་འམ་འགྲོ་བ་མེད་དེ། ཤར་ཕྱོགས་དང་། ལྷོ་དང་ནུབ་དང་། བྱང་ཕྱོགས་སུ་ཡང་འགྲོ་བ་