༄༅། །ཐ་དད་པ་དག་ལན་པར་བགྱིད། བཅོམ་ལྡན་འདས་ཇི་ལྟར་ན་མི་གུམ་པའི་སྐྱེ་མཆེད་རྣམས་རྗེས་སུ་འབྲང་བར་འགྱུར། བཅོམ་ལྡན་འདས་
འཇིག་རྟེན་འདིར་དགེ་བའི་རྩ་བ་བསྔགས་པ་འཇིག་རྟེན་ཕ་རོལ་ཏུ་ཇི་ལྟར་མྱོང་བར་འགྱུར། ཇི་ལྟར་ན་ཕུང་པོ་འདི་དག་གིས་དགེ་བའི་རྩ་བ་བསྩགས་ལ་ཕྱིས་ཕུང་པོ་གཞན་དག་
གིས་ཉམས་སུ་མྱོང་བར་འགྱུར། ཇི་ལྟར་ན་རྣམ་པར་ཤེས་པ་འདི་ལུས་ཀྱི་རྗེས་སུ་འབྲང་བར་འགྱུར། ཇི་ལྟར་ན་སྐྱེ་མཆེད་རྣམས་ལུས་ཀྱི་རྗེས་སུ་འབྲང་བར་འགྱུར།
དེ་སྐད་ཅེས་གསོལ་ནས། བཅོམ་ལྡན་འདས་ཀྱིས་བཟང་སྐྱོང་ལ་འདི་སྐད་ཅེས་བཀའ་སྩལ་ཏོ། །བཟང་སྐྱོང་ལེགས་སོ་ལེགས་སོ་དེ་དེ་བཞིན་ནོ། །ཁྱོད་ཀྱིས་ང་ལ་
བསྐུལ་བ་བཞིན་ནོ། །བཟང་སྐྱོང་དེའི་ཕྱིར་རྣམ་པར་ཤེས་པའི་འོང་བ་དང་། འགྲོ་བ་དང་། འཕོ་བ་དང་། འགགས་པ་ཉོན་ཅིག །བཟང་སྐྱོང་དཔེར་ན་རླུང་གི་ཁམས་
གཟུགས་ཅན་མ་ཡིན་པ་ཡང་བསྟན་དུ་ཡོད་ཅིང་གཟུང་དུ་ཡོད་པ་དག་ལས་གཟུགས་སུ་སྣང་ངོ་། །དེ་ལ་བསྟན་ཏུ་ཡོད་པ་ནི་ཤིང་འགུལ་ཞིང་གཡོ་དང་། སྒྲ་སྐད་འུར་འུར་
པོའི་སྒྲ་འབྱིན་པ་དང་། གྲང་བ་དང་། དྲོ་བའི་རེག་པས་ཚོར་བ་སྐྱེད་པ་ཡིན་ཡང་དེ་ལ་རྐ་ལག་དང་། མིག་དང་གདོང་དམིགས་པར་མི་འགྱུར་ཏེ། སྔོ་བ་སངས་དང་། དཀར་བ་
ཞེས་ཁ་དོག་ལྷག་པར་མི་དམིགས་སོ། །བཟང་སྐྱོང་དེ་བཞིན་དུ་རྣམ་པར་ཤེས་པའི་ཁམས་འདི་ཡང་གཟུགས་སུ་མི་དམིགས་ཤིང་། གཟུགས་སྣང་བར་མི་འགྱུར་ཏེ།