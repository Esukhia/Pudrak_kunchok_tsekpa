ལེའུ་སྟོང་ཕྲག་བརྒྱ་བ་ལས། གཙུག་ན་རིན་པོ་ཆོས་ཞུས་པའི་ལེའུ་ཞེས་བྱ་བ། འདུས་བ་བཞི་བཅུ་རྩ་བདུན་པ་རྫོགས་སྷོ།། །།
༄༅། །རྒྱ་གར་སྐད་དུ། །ཨརྱ་ཤྲི་མཱ་དེ་བི། སིང་ཧ་ནཱ་ད། ན་མ་མ་ཧ་ཡ་ན་སུ་ཏྲ། །བོད་སྐད་དུ། འཕགས་པ་
དཀོན་མཆོག་བརྩེགས་པ་ཆེན་པོས་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས། ལྷ་མོ་དཔལ་འཕྲེང་གི་སེང་གེའི་སྒྲ་ཞེས་བྱ་བ་ཐེག་པ་ཆེན་པོའི་མདོ། །སངས་རྒྱས་དང་བྱང་
ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་ཅིག་ན། བཅོམ་ལྡན་འདས་མཉན་ཡོད་ན། རྒྱལ་པོ་རྒྱལ་བྱེད་ཀྱི་ཚལ་མགོན་མེད་ཟས་
སྦྱིན་གྱི་ཀུན་དགའ་ར་བ་ན་བཞུགས་སོ། །དེ་ནས་དེའི་ཚེ་ཡུལ་ཀོ་ས་ལའི་རྒྱལ་པོ་གསལ་རྒྱལ་དང་། བཙུན་མོ་དམ་པ་བཙུན་མོ་འཕྲེང་ལྡན་མས་ལྷ་མོ་དཔལ་འཕྲེང་ཆོས་རྟོགས་ནས་
རིང་པོ་མ་ལོན་པའི་བར་སྐབས་སུ་གཏམ་གླེངས་པ། རྒྱལ་པོ་ཆེན་པོ་ཀྱེ་མ་ཁྱོད་ཀྱི་སྲས་མོ་ལྷ་མོ་དཔལ་འཕྲེང་ནི་འཛངས་ཤིང་གསལ་ལ། ཟབ་ཅིང་མཁས་ཏེ། གལ་ཏེ་ངེས་བཅོམ་
ལྡན་འདས་མཐོང་བ་ལྟ་ན་ཚེགས་ཆུང་དུས་ཆོས་རྟོགས་ལ་བཅོམ་ལྡན་འདས་ཀྱི་བརྟན་པ་ལ་ཡང་ཐེ་ཙོམ་མ་མཆིས་པར་འགྱུར་རོ། །དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་
གྱིས་བཙུན་མོ་འཕྲེང་ལྡན་མ་ལ་འདི་སྐད་ཅེས་སྨྲས་པ། འཕྲེང་ལྡན་མ་འོ་བོ་ཅག་གིས་ལྷ་མོ་དཔལ་འཕྲེང་ལ་ཕོ་ཉ་ནུས་པ་ཅིག་གཏང་གོར་མ་ཆག་གོ །དེ་སྐད་ཅེས་སྨྲས་པ་དང་།