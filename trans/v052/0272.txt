གྱི་གཞལ་མེད་ཁང་དང་། ཁང་པ་བརྩེགས་པ་དྲག་ཏུ་གྱུར་ནས། གཞལ་མེད་ཁང་དེ་དག་གི་ནང་ན། སྤྲུལ་པའི་དེ་བཞིན་གཤེགས་པ་གསེར་གྱི་གདན་ལ་བཞུགས་པ་ཤ་སྟག་
བྱུང་བར་གྱུར་ཏོ། །དེ་ནས་བུ་མོ་ལྔ་བརྒྱ་པོ་དེ་དག་ཀྱང་། སོ་སོ་ནས་རྒྱན་རྣམས་བཀྲོལ་ནས། བཅོམ་ལྡན་འདས་ལ་མངོན་པར་གཏོར་བ་དང་། སྟེང་གི་བར་སྣང་ལ་གསེར་
གྱི་གཞལ་མེད་ཁང་དང་། རིན་པོ་ཆེའི་གུར་དང་། རིན་པོ་ཆེའི་གདུགས་དང་། བཀོད་པ་རྣམ་པ་སྣ་ཚོགས་སུ་གྱུར་ཏོ། །དེ་ནས་བུ་མོ་ལྔ་བརྒྱ་པོ་དེ་དག་གིས། དེ་ལྟ་བུའི་ཆུ་
འཕྲུལ་ཆེན་པོ་མཐོང་བ་དང་། སྐད་མཐུན་པར་ཚིགས་སུ་བཅད་དེ་སྨྲས་པ། །བཅོམ་ལྡན་མི་མཆོག་ཁྱད་པར་འཕགས་པས་ན། །ཐུགས་རྗེས་སེམས་ཅན་རྣམས་ལ་སྨན་པར་
མཛད། །བདག་ཅག་དེང་ནི་བྱང་ཆུབ་སེམས་སྐྱེད་ནས་མོས་པ་རྗེས་མཐུན་རབ་ཏུ་འདུལ་ལ་གནས། །བཅོམ་ལྡན་འདྲེན་པ་བདེ་བར་རབ་སོལ་ནས། །བདག་ཅག་མི་མཆོག་
ལ་ནི་མཆོད་པར་བགྱི། །ཆོས་ཐོས་དབང་གིས་རྡུལ་རྣམས་རབ་སྤངས་ནས། །བདག་ཅག་ཐེ་ཙོམ་ནམ་ནུར་ཡང་མ་མཆིས། །དེས་ན་བུད་མེད་ཉོན་མོངས་མང་སྤངས་ནས། །
ཉོན་མོངས་གཏན་བཅོམ་བདུད་ནི་ཕམ་པར་བགྱིས། །ཕྱོགས་བཅུའི་སངས་རྒྱས་བྱེ་བ་ཚད་མེད་རྣམས། །བདག་ཅག་དགའ་བས་རྟག་ཏུ་མཆོད་པར་འཚལ། །སྦྱིན་དང་
ཚུལ་ཁྲིམས་བརྩོན་འགྲུས་རབ་གནས་ནས། །བཟོད་དང་བསམ་གཏན་སེམས་ནི་རབ་ཏུ་བགྱི། །ཐབས་དང་ཤེས་རབ་སེམས་ཅན་རྣམས་ཡོངས་བསྡུས་ནས། །བྱང་ཆུབ་