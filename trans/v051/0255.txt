༄༅། །རྙེད་པར་འགྱུར་བས། དེ་དག་དེས་དགའ་བ་ཉམས་སུ་མྱོང་བར་ཡང་འགྱུར་རོ། །དེ་དག་ལུས་ཞིག་ནས་སེམས་ཅན་དམྱལ་བར་འགྱུར་ཞིང་། དེ་དག་
དེར་ལྕགས་ཀྱི་གླེགས་མ་འབར་བ་གྱོན་པར་འགྱུར། ལྕགས་ཀྱི་ཐུ་ལུམ་ཟ་བར་འགྱུར། ལྕགས་ཀྱི་ཁུ་བ་བསྐོལ་བ་འཐུང་བར་འགྱུར། མལ་སྟན་རབ་ཏུ་འབར་བ་དག་གི་
སྟེང་དུ་ཉལ་བར་འགྱུར་རོ། །འོད་སྲུང་དེ་དག་ནི་རང་གི་ལས་དེས་ལུས་ཞིག་ནས་སེམས་ཅན་དམྱལ་བར་འགྲོ་བར་ཟད་ཀྱང་། གཞི་གང་ལས་མི་བླུན་པོ་དེ་དག་གིས་ཀྱང་བདེ་
བར་སྦྱར་བ་རྣམ་པ་དུ་མ་ཉམས་སུ་མྱོང་བར་འགྱུར་བའི་གོས་ངུར་སྨིག་དཔལ་དང་གཟི་རྗིད་དེ་འདྲ་བ་ལ་ལྟོས། འོད་སྲུང་ངས་ཀྱང་དེ་ལས་དགོངས་ནས། འདི་སྐད་ཅེས་
ལྕགས་གླེབས་པ་དག་གྱོན་པ་ནི་བླའི། ཚུལ་ཁྲིམས་འཆལ་པས་གོས་ངུར་སྨིག་དག་བགོ་བ་ནི་དེ་ལྟ་མ་ཡིན་ནོ། །ལྕགས་ཀྱི་ཐུ་ལུམ་དག་ཟ་བ་ནི་བླའི། །ཚུལ་ཁྲིམས་
འཆལ་པས་བསོད་སྙོམས་དག་ལ་ཡོངས་སུ་ལོངས་སྤྱོད་པ་ནི་དེ་ལྟ་མ་ཡིན་ནོ། །ཞེས་གསུངས་སོ། །འོད་སྲུང་དེ་ལ་རོ་མྱང་བར་ཅི་ཙམ་ཡོད་པ་དང་། དེ་ལ་ཉེས་དམིགས་
ཅི་ཙམ་ཡོད་པ་ལ་ལྟོས། འོད་སྲུང་དེ་ལྟ་བས་ན་ཅི་ནས་ཀྱང་ཚུལ་ཁྲིམས་ཡོངས་སུ་དག་པ་འགྱུར་བ། སྡིག་པ་ཆགས་པར་འགྱུར་བ་དེ་ལྟར་བསླབས་པར་བྱའོ། །འོད་
སྲུང་འདི་ཇི་སྙམ་དུ་སེམས། ལྷ་འམ་ཀླུ་འམ། གནོད་སྦྱིན་ནམ། དྲི་ཟ་འམ། ལྷ་མ་ཡིན་ནམ། ནམ་མཁའ་ལྡིངས་ངམ། ལྟོ་འཕྱེ་ཆེན་པོ་འམ། མི་འམ་མི་མ་ཡིན་བ་སུས་