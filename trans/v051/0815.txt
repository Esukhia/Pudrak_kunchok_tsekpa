༄༅། །དེ་དག་ནི་དགེ་འདུན་ལ་ཆགས་པ་མེད་པས། དེ་དག་གིས་དགེ་འདུན་མཉེས་པར་མ་བྱས་པ་ཡིན་ནོ།། ལྷའི་བུ་མཉེས་པར་མ་བྱས་པ་མཉེས་པར་མ་
བྱས་པ་ཞེས་བ་དེ་ནི། འདོད་ཆགས་དང་བྲལ་བའི་གནས་ཡིན། དེ་ནི་ཀུན་ཏུ་སྦྱོར་བ་དང་བྲལ་བའི་གནས་ཡིན། དེ་ནི་རྣམ་པར་བཤིག་པའི་གནས་ཡིན། དེ་ནི་སེམས་
དང་བྲལ་བའི་གནས་ཡིན། དེ་ནི་མ་བྱུང་བའི་གནས་ཡིན། དེ་ནི་རྣམ་པར་ངེས་པའི་གནས་ཡིན། དེ་ནི་ཡིད་བྱུང་བར་མ་བྱས་པའི་གནས་ཡིན་པས། དེའི་ཕྱིར་མཉེས་
པར་མ་བྱས་པ་ཞེས་བྱ་སྟེ། ལྷའི་བུ་དེའི་ཕྱིར་ཁོ་བོ་ནི་དེ་ལས་བསམས་ནས། དེ་སྐད་ཅེས་གལ་ཏེ་ཁྱོད་སངས་རྒྱས་དང་། ཆོས་དང་དགེ་འདུན་མཉེས་པར་མི་བྱེད་པ་དེ་ལྟ་
ན། ཁོ་བོ་ཁྱོད་དང་ཚངས་པ་མཚུངས་པར་སྤྱོད་དོ་ཞེས་སྟོན་ཏོ། །དེ་ནས་ལྷའི་བུ་བློ་གྲོས་རབ་གནས་ཀྱིས། འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །འཇམ་
དཔལ་འདི་ལྟར་ཁྱོད་ཟབ་མོའི་གནས་དག་སྟོན་པར་མཛད་པ་ནི་ངོ་མཚར་ཏེ། བདག་ཅག་གི་ཁྱོད་ལ་བགྱིས་པ་བཟོ་བར་བགྱིའོ། །འཇམ་དཔལ་གྱིས་སྨྲས་པ། ལྷའི་བུ་ཁྱོད་
བྱས་པ་གཟོ་བར་མ་བྱེད་ཅིག། ལྷའི་བུས་སྨྲས་པ། འཇམ་དཔལ་འོ་ན་ཅི་བགྱིས་པ་མི་གཟོ་བར་བགྱི་འམ། འཇམ་དཔལ་གྱིས་སྨྲས་པ། ལྷའི་བུ་དེ་དེ་བཞིན་ཏེ། ལྷའི་བུ་ཁྱོད་
བྱས་པ་མི་གཟོ་བར་བྱོས་ལ་བྱས་པ་གཟོ་བར་མ་བྱེད་ཅིག། ལྷའི་བུས་སྨྲས་པ། འཇམ་དཔལ་ཅི་ཁྱོད་བགྱིས་པ་མི་གཟོ་བར་བགྱི་འམ། འཇམ་དཔལ་གྱིས་སྨྲས་པ། ལྷའི་བུ་དེ་དེ་
བཞིན་ཏེ། ཁོ་བོ་ནི་བྱས་པ་མི་བཟོ་བ་ཡིན་གྱིས། བྱས་པ་གཟོ་བ་མ་ཡིན་ནོ།། ལྷའི་བུས་སྨྲས་པ། འཇམ་དཔལ་ཁྱོད་ཅི་ལས་དགོངས་ཏེ་དེ་སྐད་སྟོན། འཇམ་དཔལ་གྱིས་སྨྲས་པ།