༄༅། །མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྡད་བདག་གིས་ཐོས་པའི་ཐོས་གཅིག་ན། བཅོམ་ལྡན་འདས་མཉན་
ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ། དེའི་ཚེ་གྲོང་ཁྱེར་ཆེན་པོ་མཉན་ཡོད་ན་དགེ་བསྙེན་མ་གང་གའི་མཆོག་ཅེས་བྱ་བ་
ཞིག་གནས་སོ། །དེ་ནས་དགེ་སྙེན་མ་གང་གིའི་མཆོག་མཉན་ཡོད་ནས་བྱུང་ནས། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་ག་ལ་བ་དེར་སོང་
སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། ཕྱོགས་གཅིག་ཏུ་འདུག་གོ །ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་
མཁྱེན་བཞིན་དུ་དགེ་བསྙེན་མ་གང་གིའི་མཆོག་ལ་གང་གིས་མཆོག་ཁྱོད་ད་གཟོད་གང་ནས་འོངས་ཞེས་སྨྲས་སོ། །གང་གིའི་མཆོག་གིས་གསོལ་པ། བཅོམ་ལྡན་འདས་
གང་ཞིག་སྤྲུལ་བ་ལ་རྨས་ཏེ། ཁྱོད་ད་གཟོད་གང་ནས་འོངས་ཤེས་དེ་སྐད་བགྱིས་ན། ཅི་སྐད་ལན་འདེབས་པར་འགྱུར་ལགས། བཅོམ་ལྡན་འདས་ཀྱི་བཀའ་སྩལ་པ།
གང་གི་མཆོག་སྤྲུལ་པ་ལ་ནི་འགྲེང་བ་མེད། འདུག་པ་མེད། ཉལ་བ་མེད། འོང་བ་མེད། འགྲོ་བ་མེད། འཆི་འཕོ་མེད། སྐྱེ་བ་མེད་ན། འདི་ནས་འོངས་སོ་ཞེས་དེ་ཅི་ཞིག་
སྟོན་པར་འགྱུར། གང་གིའི་མཆོག་གིས་གསོལ་པ། བཅོམ་ལྡན་འདས་ཅི་ཆོས་ཐམས་ཅད་སྤྲུལ་ལྟ་བུ་ལགས་སམ། བཀའ་སྩལ་པ། གང་གིའི་ཆོག་དེ་བཞིན་ནོ། །གསོལ་