རྫོགས་པའི་སངས་རྒྱས་ཡིན་ཏེ། བྱ་བའི་རྒྱུན་བཅད་པ་ནི་མ་ཡིན་ནོ།། སྨྲས་པ། འཇམ་དཔལ་ཁྱོད་ཇི་ལྟར་ཉན་ཐོས་ཡིན། སྨྲས་པ། ཆོས་མ་ཐོས་པ་ཉན་པ་སེམས་ཅན་ཐམས་ཅད་
ལ་ཐོས་པར་བྱེད་ཏེ། དེས་ན་ཁོ་བོ་ཉན་ཐོས་ཡིན་ནོ།། སྨྲས་པ། འཇམ་དཔལ་ཁྱོད་ཅི་ལྟར་རང་སངས་རྒྱས་ཡིན། སྨྲས་པ། ཁོ་བོས་ཆོས་ཀྱི་དབྱིངས་སུ་མཉམ་པ་ཉིད་ཀྱིས་མཉམ་
པར་ཁོང་དུ་ཆུད་དེ། དེས་ན་ཁོ་བོ་ཡང་དག་པར་རྫོགས་པའི་སངས་རྒྱས་སོ། །སྨྲས་པ། འཇམ་དཔལ་ཁྱོད་ཉན་ཐོས་ཀྱི་ས་འམ། རང་སངས་རྒྱས་ཀྱི་ས་འམ། འོན་ཏེ་ཡང་དག་
པར་རྫོགས་པའི་སངས་རྒྱས་ཀྱི་ས་འམ། ས་གང་ལ་ངེས་པ་ཡིན་པར་བཟུང་བར་བྱ། སྨྲས་པ་བཙུན་པ་རབ་འབྱོར་ཁོ་བོ་ནི་ས་ཐམས་ཅད་ལ་ངེས་པ་ཡིན་པར་གཟུང་ཤིག། སྨྲས་པ།
འཇམ་དཔལ་ཁྱོད་བྱིས་པ་སོ་སོའི་སྐྱེ་བོའི་ས་ལ་ཡང་ངེས་པར་གཟུང་བར་བྱ་འམ། སྨྲས་པ། བཙུན་པ་རབ་འབྱོར་དེ་དེ་བཞིན་ནོ། །དེ་ཅིའི་ཕྱིར་ཞེ་ན། བཙུན་པ་རབ་འབྱོར་ཆོས་ཐམས་
ཅད་ནི་ཡང་དག་པ་ཉིད་དུ་ངེས་པར་ངེས་པའོ། །ངེས་པ་དེར་སེམས་ཅན་ཐམས་ཅད་ཀྱང་ངེས་པ་སྟེ། ཁོ་བོ་ཡང་ངེས་པ་དེར་ངེས་པ་ཉིད་དོ། །དེས་ན་ཁོ་བོ་སོ་སོའི་སྐྱེ་བོའི་ས་ལ་
ཡང་ངེས་པར་བཟུང་བར་བྱའོ།། སྨྲས་པ་འཇམ་དཔལ་གལ་ཏེ་ཆོས་ཐམས་ཅད་ཡང་དག་པ་ཉིད་དུ་ངེས་པར་ངེས་པ་ཡིན་ན། འདི་ནི་སོ་སོའི་སྐྱེ་བོའི་སའོ། །འདི་ནི་ཉན་ཐོས་ཀྱི་
སའོ། །འདི་ནི་རང་སངས་རྒྱས་ཀྱི་སའོ། །འདི་ནི་བྱང་ཆུབ་སེམས་དཔའི་སའོ། །འདི་ནི་སངས་རྒྱས་ཀྱི་སའོ། །ཞེས་རྣམ་པར་བཞག་པ་གདགས་པར་ག་ལ་འགྱུར། སྨྲས་པ།