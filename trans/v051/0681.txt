༄༅། །ངག་ཡོངས་སུ་དག་བ་དང་། སེམས་ཡོངས་སུ་དག་པའོ། །བསོད་ནམས་བྱ་བ་ལས་བྱུང་བའི་དངོས་པོ་གསུམ་ཡོངས་སུ་རྫོགས་པར་བྱེད་དོ། །སྦྱིན་པ་ལས་
བྱུང་བ་དང་། ཚུལ་ཁྲིམས་ལས་བྱུང་བ་དང་། བསྒོམ་པ་ལས་བྱུང་བའོ། །རྣམ་པར་ཐར་པའི་སྒོ་གསུམ་སྒོམ་པར་བྱེད་དེ། སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་
པའོ། །རིགས་གསུམ་རྒྱུན་མི་གཅོད་དེ། སངས་རྒྱས་ཀྱི་རིགས་དང་། ཆོས་ཀྱི་རིགས་དང་། དགེ་འདུན་གྱི་རིགས་སོ། །ཕ་རོལ་ཏུ་ཕྱིན་པ་རྣམས་ཀྱི་མི་འཐུན་པའི་ཕྱོགས་གསུམ་
རབ་ཏུ་སྤོང་སྟེ། སེར་སྣའི་དྲི་མ་དང་། སེར་སྣའི་ཀུན་ཏུ་སྦྱོར་བ་དང་། གཏོང་བ་དང་ལྡན་པ་རྣམས་ལ་སྡང་བ་དང་། འཆལ་བའི་ཚུལ་ཁྲིམས་དང་། ཚུལ་ཁྲིམས་ལས་ལྡོག་པ་དང་།
ཚུལ་ཁྲིམས་དང་ལྡན་པ་རྣམས་ལ་སྡང་བ་དང་། གནོད་སེམས་དང་། བཟོད་པ་ལས་ཟློག་པ་དང་། བཟོད་པ་དང་ལྡན་པ་རྣམས་ལ་སྡང་བ་དང་། ལེ་ལོ་དང་བརྩོན་འགྲུས་ལས་ལྡོག་པ་དང་། བརྩོན་
འགྲུས་དང་ལྡན་པ་རྣམས་ལ་སྡང་བ་དང་། རྣམ་པར་གཡེང་བ་དང་། བསམ་གཏན་ལས་ཟློག་པ་དང་། བསམ་གཏན་དང་ལྡན་པ་རྣམས་ལ་སྡང་བ་དང་། འཆལ་བའི་ཤེས་རབ་དང་།
ཤེས་རབ་ལ་ཟློག་པ་དང་། ཤེས་རབ་དང་ལྡན་པ་རྣམས་ལ་སྡང་པ་འོ། །ཕ་རོལ་ཏུ་ཕྱིན་པ་རྣམས་ཀྱི་རྟོགས་པ་གསུམ་གསུམ་གྱི་ཉེ་བར་རྟོན་ཏེ། གསུམ་གསུམ་གང་ཞེ་ན། འདི་ལྟ་སྟེ་བདོག་
པ་ཐམས་ཅད་ཡོངས་སུ་གཏོང་བ་དང་། རྣམ་པར་སྨིན་པ་ལ་མི་རེ་བ་དང་། བྱང་ཆུབ་ཏུ་ཡོངས་སུ་སྔོ་བ་དང་། ཚུལ་ཁྲིམས་ཡང་དག་པར་ལེན་པ་དང་། ཚུལ་ཁྲིམས་མཆོག་ཏུ་འཛིན་