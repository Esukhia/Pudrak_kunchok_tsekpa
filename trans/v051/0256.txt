ཀྱང་དེ་བཞིན་གཤེགས་པ་རྣམས་ཀྱི་སྐུ་གཟུགས་བྱ་བར་ནུས་སྙམ་འམ། འོད་སྲུང་གིས་གསོལ་པ། བཅོམ་ལྡན་འདས་དེ་ནི་མ་ལགས་ཏེ། །དེ་བཞིན་གཤེགས་པའི་ཟླ་{བ་}མ་མཆིས་
པ། སྐུ་བསམ་གྱིས་མི་ཁྱབ་པ་ལགས་པས། དེའི་སླད་དུ་དེ་དག་གི་སྐུ་གཟུགས་བགྱི་བ་ནི་སླ་བ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་ཕྱི་མའི་ཚེ་
ཕྱི་མའི་དུས་ལྔ་བརྒྱ་པ་ཐ་མ་ལ་དགེ་སློང་ལུས་མ་སྒོམས་པ། སེམས་མ་སྒོམས་པ། ཚུལ་ཁྲིམས་མ་བསྒོམས་པ། ཤེས་རབ་མ་བསྒོམས་པ། ཁ་ཅིག་འབྱུང་བར་འགྱུར་
ཏེ། དེ་དག་ནི་རས་བཅོས་བུ་དང་རྩིག་པ་དང་། ར་བ་དག་གི་ངོས་ལ་དེ་བཞིན་གཤེགས་པའི་སྐུ་གཟུགས་དག་འདྲི་བར་འགྱུར་ཞིང་། དེ་དག་གིས་འཚོ་བར་སེམས་པར་
ཡང་འགྱུར་ཏེ། ལས་དེས་བདག་ཉིད་རློམ་སེམས་སུ་བྱེད། སྟོང་པར་བྱེད་ཅིང་། གཞན་དག་ལ་བརྙས་པ་དང་། སྨོད་པར་ཡང་བྱེད་དོ། །དེ་སྐད་ཅེས་བཀའ་སྩལ་པ་དང་།
བཅོམ་ལྡན་འདས་ལ་ཚེ་དང་ལྡན་པ་འོད་སྲུང་ཆེན་པོས་འདི་སྐད་ཅེས་གསོལ་ཏོ། བཅོམ་ལྡན་འདས་ཀྱིས་རྒྱལ་པོ་གསལ་རྒྱལ་ལ། དེ་བཞིན་གཤེགས་པའི་སྐུ་གཟུགས་
བྱས་ན། བསོད་ནམས་འདི་ཙམ་དུ་སྐྱེ་བར་འགྱུར་རོ། །ཞེས་བཀའ་སྩལ་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། འོད་སྲུང་དེ་ནི་དེ་བཞིན་ཏེ། རྒྱལ་པོ་
གསལ་རྒྱལ་ནི་ཁྱིམ་པ་གོས་དཀར་པོ་ཡིན་པས། དེས་ནི་དེ་བཞིན་གཤེགས་པའི་སྐུ་གཟུགས་བྱེད་དུ་བཅུག་ན། དེ་ནི་དེ་ལ་མཆོད་པ་བྱེད་པར་གྱུར་བར་ཟད་ཀྱི། གཞི་དེས་ཆོས་གོས་སམ།