༄༅། །སྙམ་དུ་ཁྱིམ་གྱིས་གནས་ན་གནས་པས་ནི་ལུས་འདི་ལྟ་བུ་བསྒྲུབ་པར་མི་ནུས་པས་དེའི་ཕྱིར་བདག་མངོན་པར་འབྱུང་བར་བྱའོ་སྙམ་དུ་སེམས་པར་
ཡང་གྱུར་ཏོ། །འོད་སྲང་དེ་སྟེ་བྱང་ཆུབ་སེམས་དཔའ་བརྩོན་འགྲུས་ཆེན་པོ་སྐྱེས་ནས་ལོ་བཅུ་དྲུག་ལོན་ལ་དབང་པོ་རྣམས་རྒྱས་ཤིང་ཡོངས་སུ་སྨིན་པ་ཡང་རྗེས་སུ་ཐོབ་ནས། རང་
གི་ཕ་ག་ལ་བ་དེར་སོང་ནས་རང་གི་ཕ་གཉིས་ཀྱི་རྐང་པ་དག་ལ་ཕྱག་འཚལ་ཏེ། འདི་སྐད་ཅེས་སྨྲས་སོ། །ཡབ་ཡུམ་བདག་དེ་བཞིན་གཤེགས་པའི་བསྟན་པ་ལ་ཁྱིམ་ནས་ཁྱིམ་
མ་མཆིས་པར་ལེགས་པར་ཁོ་ནན་རབ་ཏུ་འབྱུང་བར་ཅི་གནང་། ཕ་མས་སྨྲས་པ་གཞོན་ནུ་ཁྱོད་དེ་སྐད་མ་ཟེར་ཅིག། དེ་ཅིའི་ཕྱིར་ཞེ་ན། དེད་གཉིས་ལ་བུ་གཅིག་པ་སྡུག་པ་ཕངས་
པ་ཡིན་དུ་འོང་བ་ཁྱོད་ལས་མེད་པས་གལ་ཏེ་ཁྱོད་མཐོང་ན་འཆི་སའི་དུས་བྱེད་པར་འགྱུར་བའི་ཕྱིར་རོ། །ཁྱེའུས་སྨྲས་པ། བདག་གིས་ཅི་ནས་ཀྱང་ཁྱེད་གཉིས་ཀྱང་ནོངས་
པར་མི་འགྱུར་བའི་ཕྱིར་རོ། བདག་ཀྱང་མངོན་པར་འབྱུང་བར་འགྱུར་དེ་ལྟར་གྱི་ལགས་སོ། །ཕ་མས་སྨྲས་པ་གཞོན་ན་ཅི་ལྟར་བྱ། ཁྱེའུས་སྨྲས་པ། བདག་དེང་སླན་ཅད་
ཅི་སྲིད་དུ་མངོན་པར་བྱང་བར་མ་གྱུར་བ་དེ་སྲིད་ཚལ་མ་ཡང་མི་འཚལ། མལ་དུ་ཡང་མི་འཇུག། མ་སར་དང་འབྲ་མར་གྱིས་ཀྱང་མི་ཉུག། སྐོམ་ཡང་མི་འཚལ། དགེ་བ་འམ།
མི་དགེ་བའི་ཚིག་འགའ་མི་སྨྲ་ལགས་སོ། །འོད་སྲུང་དེ་ནས་བྱང་ཆུབ་སེམས་དཔའ་བརྩོན་འགྲུས་ཆེན་པོ་ངེས་ཕྱོགས་བྱི་དོར་མ་བྱས་པ་ཞིག་དུ་འདུག་སྟེ། ཅང་མི་སྨྲ་