ཉིད་དུ་འགྱུར་བ་དང་། ཆོས་ཀྱི་བཟོད་པ་སྒྲུབ་པར་གྱུར་པ་དང་། སངས་རྒྱས་ཀྱི་ལམ་ལ་བདེ་བར་གནས་པ་ཡིན་པའོ། །གཞོན་ནུ་རིགས་ཀྱི་བུ་འམ་རིགས་ཀྱི་བུ་མོ་གང་
ལ་ལ་ཞིག་སྦྱིན་པའི་ཚོགས་མངོན་པར་གྲུབ་པར་བྱེད་ན། ཡོན་ཏན་ཁྱད་པར་དུ་འཕགས་པ་རྣམ་པ་བརྒྱ་ཅུ་པོ་དེ་དག་ཕུན་སུམ་ཚོགས་ཤིང་ཡོངས་སུ་རྫོགས་པར་འགྱུར་རོ། །
དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ། །བྱང་ཆུབ་སེམས་དཔའ་བློ་ཆེན་གང་། །སྦྱིན་པའི་ཚོགས་དང་ལྡན་པ་ལ། །ཕན་ཡོན་མཆོག་ནི་
བརྒྱ་ཅུ་ཡོད། །ངས་མདོར་བསྡུས་ཏེ་བསྟན་པ་ཡིན། །གཞན་ཡང་དཔག་མེད་བསམ་དཀའ་ཡིད། །ཡོན་ཏན་དག་ནི་གང་ཡིན་པ། །ཐམས་ཅད་སྦྱིན་པ་ལ་སྐྱེ་སྟེ། །
དིང་འདིར་ཅུང་ཟད་བསྟན་པར་བྱ། །ཁྱོད་ཀྱིས་འཁོར་འདུས་མང་པོ་ལ། །མཉམ་པའི་སེམས་ཀྱིས་གང་མཆོད་པ། །སྦྱིན་པའི་ཚོགས་ནི་དེ་དག་ལ། །མཁས་པ་རྣམས་ཀྱི་སྒྲུབ་པར་
བྱ། །སྦྱིན་པ་འདི་ཡིས་བསགས་པ་ཡིས། །བསོད་ནམས་ཕུང་པོ་བསམ་མི་ཁྱབ། །མཚན་དང་དཔེ་བྱད་ལུས་བརྒྱན་པ། །ཐམས་ཅད་ཡོངས་སུ་རྫོགས་པར་འགྱུར། །
སྐྱེ་གནས་དང་ནི་རུས་རིགས་དང་། །ཡུལ་རྣམས་དང་ནི་ཁྱིམ་བདག་དང་། །གྲགས་པ་དང་ནི་གཟུགས་དང་སེམས། །ཐམས་ཅད་ཡོངས་སུ་རྫོགས་པར་འགྱུར། །ལྷ་རྣམས་
རྫུ་འཕྲུལ་དངོས་པོ་དང་། །གཞལ་མེད་ཁང་དང་ལྷ་མོ་དང༌། །རྣམ་དག་ཐོགས་མེད་སྤོབས་པ་ཡང་། །སྦྱིན་པ་ལས་ནི་བྱུང་བ་ཡིན། །སྦྱིན་པའི་ཚོགས་མཆོག་གང་ཡིན་