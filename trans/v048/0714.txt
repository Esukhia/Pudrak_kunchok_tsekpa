༄༅། །ཏེ། དེ་ལྟ་བས་ན་ཕ་མ་ལས་བྱུང་བར་གྱུར་པའི་ལུས་འདི། རྐྱེན་རྣམས་ཀྱིས་ནང་ནས་བཙལ་ན་ཡང་དམིགས་པར་མི་འགྱུར་མོད་ཀྱི། འོན་ཀྱང་ཚོགས་པའི་སྟོབས་ཀྱིས་
སྐྱེ་བ་ལེན་པར་འགྱུར་བར་རིག་པར་བྱའོ། །གཞན་ཡང་དགའ་བོ་འདི་ལྟ་སྟེ། དཔེར་ན་སྐྱེས་བུ་མིག་དང་ལྡན་པས། མེ་ཤེལ་གྱི་ནོར་བུ་བླངས་ནས་ཉི་མ་ལ་གཞག་སྟེ། ལྕི་བ་སྐམ་པོ་ནོར་བུ་དང་མི་རིང་
བར་བསྙེན་པ་ལས་མི་འབྱུང་བར་འགྱུར་བ། ལྕི་བ་དང་ཉི་མའི་འོད་སོ་སོ་ནས་མེ་འབྱིན་པར་མི་ནུས་ཀྱང་། ཕན་ཚུན་མི་འབྲལ་བས་རྒྱུ་དང་རྐྱེན་ཀྱི་སྟོབས་ཀྱིས་མེ་འབྱུང་བར་འགྱུར་རོ། །ཕ་མ་ལས་
བྱུང་བའི་ལུས་ཀྱང་དེ་བཞིན་ཏེ། འདི་ལྟ་སྟེ། མེར་མེར་པོའི་ལུས་གང་ཡིན་པ་དེ་ནི་གཟུགས་ཤེས་བྱའོ། །ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་གང་ཡིན་པ་དེ་ནི་མིང་ཞེས་
བྱ་སྟེ། མིང་དང་གཟུགས་ཀྱི་ཕུང་པོ་ལྔ་པོས་སྐད་ཅིག་མ་གཅིག་ལ་ལུས་བླངས་ནས། སྡུག་བསྔལ་མྱོངས་བར་བྱེད་པ་ལ་ཡང་ངས་བསྔགས་པ་བརྗོད་པར་མི་བྱེད་ན། ཡུན་རིང་པོ་སྲིད་པ་
རྣམས་སུ་འཁོར་བར་འགྱུར་བ་ལྟ་སྨོས་ཀྱང་ཅི་དགོས། འདི་ལྟ་སྟེ་དཔེར་ན་མི་གཙང་བ་ནི་ཉུང་ན་ཡང་མནམ་ན་མང་པོ་ལྟ་སྨོས་ཀྱང་ཅི་དགོས་ཏེ། དེ་བས་ན་མེར་མེར་པོའི་ལུས་ཉེ་བར་
ལེན་པའི་ཕུང་པོ་ལྔ་པོ་དག་ལ་སུ་ཞིག་སྲེད་ཅིང་ཆགས་པར་བྱེད། །གཞན་ཡང་དགའ་བོ་འདི་ལྟར་ལུས་དེ་མའི་མངལ་ནས་གནས་པ་ན་ཡང་ཞག་བདུན་ཕྲག་སུམ་ཅུ་རྩ་བརྒྱད་ལོན་ནས་གདོང་འབྱུང་
བར་འགྱུར་ཏེ། ཞག་བདུན་ཕྲག་དང་པོ་ལ་མའི་མངལ་ན་གནས་པ་གང་ཡིན་པ་དེ་ནི་མེར་མེར་པོ་ཞེས་བྱ་སྟེ། ལུས་ཀྱིས་མཚན་མ་དང་པོར་སྣང་བས། འདི་ལྟ་སྟེ་དཔེར་ན་ཞོ་མ་ཆགས་པ་དང་འདྲ་བས་