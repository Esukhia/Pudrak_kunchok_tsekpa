བྱའོ། །རྟག་པར་བདག་ཉིད་ཀྱི་དགེ་བ་དང་། མི་དགེ་བའི་ལས་རྣམ་པ་གཉིས་ལ་སོ་སོར་བརྟགས་ནས་སེམས་ལ་གཏད་དེ། མ་འོངས་པ་ན་འགྱོད་པ་ཆེན་པོ་མེད་པར་
བྱའོ། རྗེས་སུ་ཆགས་པར་བྱ་བའི་དངོས་པོ་ཐམས་ཅད་ནི་མཐར་བྲལ་བར་འགྱུར་ཞིང་། དགེ་བ་དང་མི་དགེ་བའི་ལས་ཇི་ལྟ་བ་བཞིན་དུ་ཚེ་ཕྱི་མ་མ་ལེན་པར་འགྱུར་རོ། །
དགའ་བོ་ཚེ་ལོ་བརྒྱ་ཐུབ་པ་དེ་ཡང་གནས་སྐབས་བཅུ་དང་ལྡན་པར་འགྱུར་ཏེ། དང་པོ་ནི་{ན}་བྱིས་པའི་གནས་སྐབས་སྟེ། ཉམས་ཆུང་ཞིང་གན་རྒྱལ་ངུ་ཉལ་བར་བྱེད་དོ།།
གཉིས་པ་ནི་གཞོན་ནུར་གྱུར་པ་སྟེ། བྱིས་པའི་རྩེད་མོ་ལ་དགའ་བར་བྱེད་དོ། །གསུམ་པ་ནི་ལང་ཚོ་ལ་བབ་པ་སྟེ། འདོད་པའི་བདེ་བ་རྣམས་མྱོང་བར་བྱེད་དོ། །བཞི་པ་ནི་ཐུ་
དང་ལྡན་ཞི་བར་གྱུར་པ་སྟེ། དཔའ་ཞིང་སྟོབས་དང་ལྡན་པ་ཡིན་ནོ། །ལྔ་པ་ནི་དར་ལ་བབ་པ་སྟེ། ཤེས་རབ་ཀྱི་སྟོབས་དང་ལྡན་པར་འགྱུར་བ་ཡིན་ནོ། དྲུག་པ་ནི་ཡོངས་
སུ་རྫོགས་པ་སྟེ། ལེགས་པར་སྤྱོད་པ་ལ་མཁས་པའི་རང་བཞིན་ཅན་ཡིན་ནོ། །བདུན་པ་ནི་མཐར་གྱིས་རྒས་པར་འགྱུར་བ་སྟེ། ཆོས་ཀྱི་གཞུང་ལུགས་རབ་ཏུ་
ཤེས་པ་ཡིན་ནོ། །བརྒྱད་པ་ནི་རྒས་པར་གྱུར་པ་སྟེ། བྱ་བ་མང་པོ་རྣམས་ལ་མཐུ་ཆུང་བར་གྱུར་པ་ཡིན་ནོ། །དགུ་པ་ནི་ཤིན་ཏུ་རྒས་པ་སྟེ། ཅི་ཡང་མི་ནུས་པ་ཡིན་ནོ། །
བཅུ་པ་ནི་ལོ་བརྒྱ་པ་སྟེ། འཆི་བའི་གནས་སྐབས་གང་ཡིན་པའོ། །དགའ་བོ་གནས་སྐབས་ཆེན་པོ་དག་ཀྱང་མདོར་བསྡུས་ཏེ་བསྟན་ན། འདི་ལྟར་ཟླ་བ་བཞི་ཞིང་དུས་