གྱིས་སྨྲས་པ། ལྷའི་བུ་གང་གི་ཚེ་བྱང་ཆུབ་སེམས་དཔའི་ཆོས་གང་ཡང་འཇིག་པར་མི་བྱེད། འཆགས་པར་མི་བྱེད་ལ། ཆོས་ཀྱི་དབྱིངས་ཀྱི་རང་བཞིན་གྱིས་འཇིག་པ་
མེད་ཅིང་། འཆགས་པ་མེད་པར་རྟོགས་པ་དེ་ལྟ་བུ་ནི་བྱང་ཆུབ་སེམས་དཔའི་ཕྱིར་མི་ལྡོག་པ་ཡིན་ནོ། །ལྷའི་བུ་གཞན་ཡང་གང་གི་ཚེ། བྱང་ཆུབ་སེམས་དཔའ་ལྡོག་པ་
དང་འཇུག་པར་བྱེད་པ་དེའི་ཚེ། བྱང་ཆུབ་སེམས་དཔའི་ཕྱིར་མི་ལྡོག་པ་ཡིན་ནོ། །དེ་ཅིའི་ཕྱིར་ཞེ་ན། འདོད་པའི་ཁམས་སུ་ཡང་ལྡོག་ལ། བསམ་གཏན་རྣམས་ལ་ཡང་འཇུག་པར་
བྱེད་པའི་ཕྱིར་རོ། །ལྷའི་བུ་གཞན་ཡང་གང་གི་ཚེ་བྱང་ཆུབ་སེམས་དཔས་མ་རྟོགས་པ་རྟོགས་ཤིང་མི་རྩོད་པ་ལྷུར་ལེན་པ་དེའི་ཚེ། བྱང་ཆུབ་སེམས་དཔའ་ཕྱིར་མི་ལྡོག་པ་ཡིན་ནོ། །
དེ་ཅིའི་ཕྱིར་ཞེ་ན། དེས་སེམས་ཅན་གྱིས་ཁམས་དང་། ཆོས་ཀྱི་ཁམས་དང་། བདག་གིས་ཁམས་མ་རྟོགས་པ་དེ་མངོན་སུམ་དུ་གྱུར་པས་ཆོས་ཐམས་ཅད་ལ་ཡང་ཕྱིར་ལྡོག་
པའི་ཕྱིར་ཏེ། དེའི་ཕྱིར་མི་ལྡོག་པ་ཞེས་བྱ་སྟེ། དེ་ནི་སངས་རྒྱས་ཀྱི་ཆོས་རྣམས་ལ་གཞན་གྱི་དྲིང་མི་འཇོག་ཅིང་། ནེམ་ནུར་མེད་ལ། ཐེ་ཙོམ་མེད་ཅིང་སོམ་ཉི་དང་བྲལ་བའི་ཕྱིར།
གཟོད་མ་ནས་དག་ཅིང་དྲི་མ་མེད་ལ། ཉོན་མོངས་པ་མེད་ཅིང་། ཤེས་རབ་གྱི་སྣང་བ་གསལ་བར་གྱུར་པས། ཆོས་ཐམས་ཅད་ལ་དབང་སྒྱུར་ཞིང་། སངས་རྒྱས་ཀྱི་ཆོས་ཐམས་ཅད་མངོན་
གསུམ་དུ་གྱུར་པས། དེའི་ཕྱིར་ཕྱིར་མི་ལྡོག་པ་ཞེས་བྱའོ། །སྨྲས་པ་འཇམ་དཔལ་ཇི་ལྟར་ན། བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་ཡིན། འཇམ་དཔལ་གྱི་སྨྲས་