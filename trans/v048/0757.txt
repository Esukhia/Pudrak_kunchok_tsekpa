ཏེ་ཕ་མ་གཉིས་འདོད་པའི་སེམས་ཀྱིས་ལྷན་གཅིག་འཁྲིག་པར་ཡང་སྤྱོད་པར་གྱུར། མའི་མངལ་ཡང་ཡོངས་སུ་གཙང་བར་གྱུར། དུས་ཀྱི་ཟླ་མཚན་ཡང་ལྡན་པར་གྱུར་ལ།
བར་མ་དོའི་ཕུང་པོ་ཡང་མངོན་སུམ་དུ་སྣང་བར་གྱུར་ན། དེའི་ཚེ་མའི་མངལ་དུ་འཇུག་པར་རིག་པར་བྱའོ། །དེ་ལ་བར་མ་དོའི་ཕུང་པོའི་དབྱིབས་དེ་ཡང་རྣམ་པ་གཉིས་སུ་གྱུར་
ཏེ། ཁ་དོག་སྡུག་ཅིང་མཛེས་པ་དང་། ཁ་དོག་མི་སྡུག་ཅིང་མི་མཛེས་པའོ། །སེམས་ཅན་དམྱལ་བ་རྣམས་ཀྱི་བར་མ་དོའི་སྲིད་པའི་ཁ་དོག་ནི་མི་སྡུག་པ་ཡིན་ཏེ། འདི་ལྟ་
སྟེ། དཔེར་ན། སྡོང་དུམ་ཚིག་པ་འདྲའོ། །དུད་འགྲོ་རྣམས་ཀྱི་བར་མ་དོའི་སྲིད་པའི་ཁ་དོག་ནི་འདི་ལྟ་སྟེ། དཔེར་ན་དུ་པ་འདྲའོ། །ཡིད་དགས་རྣམས་ཀྱི་བར་མ་དོའི་
སྲིད་པའི་ཁ་དོག་ནི་འདི་ལྟ་སྟེ། དཔེར་ན་ཆུ་འདྲའོ། །ལྷ་དང་མི་རྣམས་བར་མ་དོའི་སྲིད་པའི་ཁ་དོག་ནི་འདི་ལྟ་སྟེ། དཔེར་ན་གསེར་གྱི་ཁ་དོག་འདྲའོ། །གཟུགས་ཀྱི་ཁམས་
ཀྱི་བར་མ་དོའི་སྲིད་པའི་ཁ་དོག་ནི་དཀར་པོར་འདུག་གོ །གཟུགས་མེད་པའི་ཁམས་ཀྱི་ལྷ་རྣམས་ལ་ནི། བར་མ་དོའི་སྲིད་པ་མེད་དེ། འདི་ལྟར་དེ་ན་གཟུགས་མེད་པའི་ཕྱིར་རོ། །
བར་མ་དོའི་ཕུང་པོའི་སེམས་ཅན་ཁ་ཅིག་ནི་ལག་པ་གཉིས་དང་། རྐང་པ་གཉིས་དང་ལྡན་ནོ། །ཁ་གཅིག་ནི་རྐང་པ་བཞི་དང་། རྐང་པ་མང་པོ་དང་ལྡན་ནོ། །ཁ་ཅིག་ནི་
རྐང་པ་མེད་དེ། །སྔོན་གྱི་ལས་ཇི་ལྟ་བ་བཞིན་དུ། གང་དུ་སྐྱེ་བར་འགྱུར་བ་དེ་དང་དབྱིབས་འདྲ་བའི་བར་མ་དོའི་སྲིད་པ་མངོན་པར་འགྲུབ་པར་འགྱུར་རོ། ལྷའི་བར་མ་དོའི་