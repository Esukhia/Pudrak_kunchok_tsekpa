༄༅། །དེའི་ཚེ་སེམས་ཅན་གང་ཆོས་འདི་ཐོས་ནས་རབ་ཏུ་དང་བ་ཙམ་སྐྱེད་པར་བྱེད་ན་ཡང་ངས་དེ་དག་ཆོས་བརྒྱ་ཆེན་པོ་འདི་མངོན་པར་བསྒྲུབ་པར་འགྱུར་
བ་བསྟན་པ་ཡིན་ན། ད་ལྟར་ཆོས་འདི་ལ་ཡོངས་སུ་དང་བ་བསྐྱེད་ནས་ནན་ཏན་གྱིས་བསྒྲུབ་པར་བྱེད་པ་ལྟ་སྨོས་ཀྱང་ཅི་དགོས། བློ་གྲོས་མཐའ་ཡས་བྱང་ཆུབ་སེམས་དཔའ་སེམས་
དཔའ་ཆེན་པོ་རྣམས་ན་བླ་ན་མེད་པའི་གོ་ཆ་དང་། གོ་ཆ་ཆེན་པོ་ཚད་མེད་པ་རྣམས་ཡང་དག་པར་དགོད་པ་ན། འདི་སྙམ་དུ་སེམས་ཏེ། བདག་ནི་སེམས་ཅན་དབུལ་འཕོངས་པར་གྱུར་
པ་འདི་ལྟ་སྟེ། ཚུལ་ཁྲིམས་ཀྱིས་དགུད་པ་དང་། ཐོས་པས་དགུད་པ་དང་། ཤེས་རབ་ཀྱིས་དགུད་པ་དང་། རྣམ་པར་གྲོལ་བས་དགུད་པ་དང་། རྣམ་པར་གྲོལ་བའི་ཡེ་ཤེས་མཐོང་
བས་དགུད་པ་དེ་དག་ཐམས་ཅད་ལ་ཆོས་ཆེན་པོ་འདིས་འཕོངས་པ་མེད་པར་བྱའོ། །ཆོས་ཆེན་པོ་འདིས་འཕོངས་པ་མེད་པར་བྱ་བའི་ཕྱིར། དགུད་པ་ཐམས་ཅད་སྤངས་ནས་ཚུལ་
ཁྲིམས་ཀྱི་ནོར་དང་། ཐོས་པའི་ནོར་དང་། ཤེས་རབ་ཀྱི་ནོར་དང་། རྣམ་པར་གྲོལ་བའི་ནོར་དང་། རྣམ་པར་གྲོལ་བའི་ཡེ་ཤེས་མཐོང་བའི་ནོར་གྱིས་ཕྱུག་པར་བྱའོ། །འདོད་ཆགས་དང༌།
ཞེ་སྡང་དང་། གཏི་མུག་གི་མེ་རྣམས་རབ་ཏུ་ཞི་བར་བྱའོ། །ནད་ཐམས་ཅད་ལས་སོས་པར་བྱའོ། །བླ་ན་མེད་པའི་སྨན་གྱ་ནོམ་པ་གཏང་བར་བྱའོ། །སྨན་འདིའི་དབང་གིས་ནད་རྣམ་
པ་སྣ་ཚོགས་བསྩལ་ནས་བདེ་བ་ཆེན་པོ་འཐོབ་པར་བྱའོ། །ལྷག་མ་དང་བཅས་པ་གཏན་ཏུ་སྤངས་ཏེ། ཤིན་ཏུ་གསིལ་བའི་ངོ་བོ་ཉིད་བླ་ན་མེད་པའི་མྱ་ངན་ལས་འདས་པ་མངོན་དུ་བྱས་