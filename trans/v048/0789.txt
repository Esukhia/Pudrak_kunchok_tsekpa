བར་བྱ་བའི་ལུས་འདི་འདྲ་བ་ནི། སྲིན་བུའི་རིགས་འདི་ལྟ་བུ་སྟོང་ཕྲག་བརྒྱད་ཅུ་རྟག་པར་ཉིན་མཚན་དུ་ཟ་ཟ་བར་བྱེད་པ་ན། ལུས་ལ་གདུང་བ་དང་། རབ་ཏུ་གདུང་དང་། ཉམ་
ཆུང་ཞིང་རྨྱ་བ་དང་། བཀྲེས་པ་དང་། སྐོམ་པར་བྱེད་ཅིང་། གཞན་ཡང་སེམས་ཀྱི་སྡུག་བསྔལ་སྣ་ཚོགས་དང་ལྡན་ཞིང་། གདུང་བ་དང་། རབ་ཏུ་གདུང་བ་དང་། ཡོངས་སུ་གདུང་བ་དང་།
ནད་མང་པོ་རྣམས་ཡོངས་སུ་སྣང་བར་བྱེད་པས། སྨན་པ་མཁས་པ་གང་གིས་ཀྱང་། གསོ་ཞིང་བརྩལ་བར་མི་ནུས་སྟེ། དགའ་བོ་སྲིད་པའི་རྒྱ་མཚོ་ཆེན་པོ་ལ་འཁོར་བ་འདིར་
སྡུག་བསྔལ་དེ་ལྟ་བུ་དང་ལྡན་པ་ཡིན་ན། ཅིའི་ཕྱིར་འདི་ལ་རྗེས་སུ་ཆགས་པ་བསྐྱེད་པར་བྱེད། གཞན་ཡང་གདོན་མང་པོས་ཡོངས་སུ་བཟུང་བ་འདི་ལྟ་སྟེ། ཀླུའི་གདོན་ནས།
ཀ་ད་པུ་ད་ནའི་བར་གྱི་གདོན་རྣམས་ཀྱིས་ཡོངས་སུ་ཟིན་པ་དང་། གཞན་ཡང་སེམས་ཅན་གཅན་ཟན་གྱི་གདོན་རྣམས་ཀྱིས་ཡོངས་སུ་ཟིན་པ་དང་། གཞན་ཡང་ཉི་མ་དང་ཟླ་
བ་དང་། གཟའ་དང་རྒྱུ་སྐར་གྱི་གདོན་ལ་སྩོགས་པས་ཡོངས་སུ་ཟིན་ནས། ནད་སྣ་ཚོགས་ཀྱིས་ལུས་དང་། སེམས་ཉོན་མོངས་པར་བྱེད་པ་ཡོད་དེ། བརྗོད་ཀྱིས་མི་ལང་ངོ་། །
བཅོམ་ལྡན་འདས་ཀྱིས་བཀའ་སྩལ་པ། དགའ་བོ་མཁས་པ་སུ་ཞིག་འཁོར་བ་འདིར་མའི་མངལ་དུ་འཇུག་པར་མོས་ཤིང་། སྡུག་བསྔལ་མི་བཟོད་པ་མྱོང་བར་འགྱུར་ཏེ། །
དེ་ལྟར་བཙས་ཤིང་དེ་ལྟར་ཆེར་གྱུར་ནས། མའི་ནུ་ཞོ་ཁྲག་དང་འདྲེས་པ་འཐུང་ཞིང་། བཟའ་བ་དང་། བཏུང་བ་རྣམས་ཟོས་ཤིང་འཐུངས་པ་ན་ཡང་། ཡང་དག་པ་{པ་}མ་