༄༅། །ཆུབ་སེམས་དཔར་གྱུར་པ་ན་ཚིག་འདི་སྐད་ཅེས་གལ་ཏེ་བདག་སྐྱེ་བ་ཐམས་ཅད་དུ་རབ་ཏུ་མ་བྱུང་ན། སངས་རྒྱས་ཐམས་ཅད་བསླུས་པར་གྱུར་གཅིག་
ཅེས་སྨྲས་སྟེ་ཤ་རིའི་བུ་དེ་བཞིན་དུ་བྱང་ཆུབ་སེམས་དཔའ་དེ་བཞིན་གཤེགས་པ་མི་འཁྲུགས་པའི་བྱང་ཆུབ་སེམས་དཔའི་སྤྱོད་པའི་རྗེས་སུ་བསླབ་པར་བྱའོ། །ཤ་རིའི་བུ་བྱང་ཆུབ་སེམས་
དཔའ་དེ་ལྟར་བསློབ་པ་ནི། སྐྱེ་བ་ཐམས་ཅད་དུ་རབ་ཏུ་འབྱུང་སྟེ། དེ་བཞིན་གཤེགས་པ་རྣམས་འབྱུང་ཡང་རུང་། མ་བྱུང་ཡང་རུང་། གདོན་མི་ཟ་བར་ཁྱིམ་གྱི་གནས་ནས་འབྱུང་ངོ་། །དེ་ཅིའི་
ཕྱིར་ཞེ་ན། ཤ་རིའི་བུ་འདི་ལྟ་སྟེ། ཁྱིམ་གྱི་གནས་ནས་མངོན་འབྱུང་བ་འདི་ནི། བྱང་ཆུབ་སེམས་དཔའི་བརྙེད་པའི་མཆོག་ཡིན་པའི་ཕྱིར་རོ། །ཤ་རིའི་བུ་རབ་ཏུ་འབྱུང་བ་ལ་མངོན་པར་
དགའ་བའི་བྱང་ཆུབ་སེམས་དཔའི་ཡོན་ཏན་བཅུ་ཡོངས་སུ་འཛིན་ཏོ། །བཅུ་གང་ཞེ་ན་འདི་ལྟ་སྟེ། འདོད་པ་ལ་ཆགས་པར་མི་འགྱུར་བ་དང་། དགོན་པའི་གནས་ལ་དགའ་བ་
སྙེད་པ་དང་། སངས་རྒྱས་ཀྱི་སྤྱོད་ཡུལ་ཡང་མཐོང་བ་དང་། དེ་ཆུང་མ་དང་། བུ་ཕོ་དང༌། བུ་མོ་ལ་སྲེད་པར་མི་འགྱུར་བ་དང་། ངན་འགྲོར་འགྲོ་བའི་ཆོས་ལ་བསྟན་པ་དང་། སྔོན་
གྱི་དགེ་བའི་རྩ་བ་ལས་ཡོངས་སུ་མི་ཉམས་པ་དང་། དགེ་བའི་རྩ་བ་ཕུན་སུམ་ཚོགས་པ་ཐོབ་པ་དང་། དེ་ལ་ལྷ་རྣམས་དགའ་བ་དང་། དེ་ལ་མི་མ་ཡིན་པ་རྣམས་ཀྱིས་སྲུང་བར་འགྱུར་
བ་སྟེ། ཤ་རིའི་བུ་རབ་ཏུ་འབྱུང་བ་ལ་མངོན་པར་དགའ་བའི་བྱང་ཆུབ་སེམས་དཔའ་ཡོན་ཏན་བཅུ་པོ་དེ་དག་ཡོངས་སུ་འཛིན་པར་འགྱུར་རོ། །ཤ་རིའི་བུ་དེ་ལྟ་བས་ན།