བྱེད་པ་དང་། ཕྲད་པར་གྱུར་ཏོ་ཞེས་འཇིགས་ཤིང་སྐྲག་པ་སྐྱེས་ནས། དེང་བདག་རྩྭའི་ཁྱིམ་དང་། ལོ་མའི་ཁྱིམ་དང་། རྩིག་དྲུང་དབེན་པར་འཇུག་པར་བྱའོ། །ཡང་ན་རི་དང་ནགས་སྟུག་པོ་དང་། བྲག་
ཕུག་དག་དུ་འཇུག་པར་བྱའོ་སྙམ་དུ་སེམས་ཏེ། གཞན་ཡང་འདུ་ཤེས་རྣམ་པ་སྣ་ཚོགས་བསྐྱེད་ནས། ཇི་ལྟར་མཐོང་བ་བཞིན་དུ་མའི་མངལ་དུ་འཇུག་པར་བྱེད་དོ། །གང་བསོད་ནམས་ཆེན་པོ་དང་
ལྡན་པ་དེ་ཡང་འདི་སྙམ་དུ་། དེང་བདག་ནི་རླུང་དང་། གྲང་བ་དང་། གནམ་རྨུགས་པ་དང་། ཆར་འབབ་པ་དང་། སྐྱེ་བོ་མང་པོའི་ཅ་ཆོ་དང་། མང་པོའི་མཐུ་སྟོབས་ཀྱིས་གནོད་པར་བྱེད་པ་དང་། ཕྲད་པར་
གྱུར་ཏོ་ཞེས་འཇིགས་ཤིང་སྐྲག་པ་སྐྱེས་ནས། ཁང་པ་བརྩེགས་པའི་སྟེང་དུ་འཛེག{ས}་པ་འམ། ཡང་ཐོག་མཐོན་པོའི་སྟེང་དུ་འཛེག་པ་འམ། གཞལ་མེད་ཁང་གི་ནང་དུ་འཇུག་པ་འམ། ཁྲི་ལ་
འདུག་པར་བྱའོ་སྙམ་དུ་སེམས་ཏེ། གཞན་ཡང་འདུ་ཤེས་རྣམ་པ་སྣ་ཚོགས་བསྐྱེད་ནས། ཇི་ལྟར་མཐོང་བ་བཞིན་དུ་མའི་མངལ་དུ་འཇུག་པར་འགྱུར་རོ། །བཅོམ་ལྡན་འདས་ཀྱིས་བཀའ་སྩལ་པ།
དགའ་བོ་འདི་ལྟར་བར་མ་ཏོའི་ཕུང་པོ་དེ་ཐོག་མ་ཁོ་ནར་མངལ་དུ་འཇུག་པ་གང་ཡིན་པ་དེ་ནི། མེར་མེར་པོ་ཞེས་བྱ་སྟེ། ཕའི་མི་གཙང་བ་དང་། འདས་པའི་ལས་ལ་བསྟེན་ནས། ལུས་ལེན་པར་བྱེད་
ཀྱང་འདི་ལྟར་ལས་དེ་དང་། ཕ་མའི་རྐྱེན་རྣམས་ཀྱིས་སོ་སོ་ནས་རང་སྐྱེད་པར་མི་བྱེད་ཀྱི། འདུས་པའི་མཐུ་སྟོབས་ཀྱིས་ལུས་ལེན་པར་བྱེད་པས་འདི་ལྟ་སྟེ། དཔེར་ན་སྣོད་ཀྱི་ནང་དུ་ཞོས་བཀང་ནས།
སྐྱེས་བུའི་རྩོལ་བ་དང་། ཐག་པ་ལ་སྩོགས་པ་ལ་བརྟེན་སྟེ། མར་འབྱུང་བ་ཡང་རྐྱེན་རྣམས་ལས་དམིགས་པར་མི་འགྱུར་མོད་ཀྱི། འོན་ཀྱང་འདུས་པའི་མཐུ་ལས་མར་འབྱུང་བ་དེ་བཞིན་དུ། མེར་མེར་