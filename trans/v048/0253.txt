ཇི་ཙམ་དུ་འཕགས་པའི་ལམ་ལ་རྣམ་པར་རྟོགས་པ་དང་བཅས་པ་དེ་དག་ནི་འཕགས་པའི་ལམ་ལ་གནས་པ་ཞེས་མི་བྱའོ། །གང་གིས་རྣམ་པར་རྟོག་པའི་གཡོ་བ་ཐམས་ཅད་སྤངས་
པ་གང་ཡིན་པ་དེ་ནི། འཕགས་པའི་ལམ་ལ་གནས་པ་དང་། འཇིགས་པ་མེད་པའི་ལམ་ལ་གནས་པ་དང་། རབ་ཏུ་ཞི་བའི་མ་ལ་གནས་པ་དང་། རབ་ཏུ་དབེན་པའི་ལམ་ལ་གནས་
པ་ཞེས་བྱའོ། །ལམ་འདིས་ནི་རྒ་བ་དང་། ན་བ་དང་། འཆི་བ་དང་། མྱ་ངན་དང་། སྡུག་བསྔལ་མེད་པའི་གནས་སུ་ཕྱིན་པར་བྱེད་དོ། །ལམ་འདིས་ནི་ངོ་བོ་ཉིད་མེད་པར་ཕྱིན་པར་
བྱེད་ཅིང་། ངོ་བོ་ཉིད་ཀྱི་གནས་ལས་ཡང་དག་པར་འདའ་བར་བྱེད་དོ། །ལམ་འདིས་ནི་ངོ་བོ་ཉིད་དང་ངོ་བོ་ཉིད་མ་ཡིན་པ་ཐམས་ཅད་སྤངས་པའི་གནས་སུ་ཕྱིན་པར་བྱེད་དོ། །ལམ་འདིས་
ནི་མཚན་ཉིད་བསྟན་དུ་མེད་པ་དང་། གཟུགས་ཅན་གྱི་མཚན་ཉིད་མ་ཡིན་པའི་གནས་སུ་ཕྱིན་པར་བྱེད་དོ། །ལམ་འདིས་ནི་ནམ་མཁའ་བཞིན་དུ་ཐམས་ཅད་དུ་ཁྱབ་པས། བླ་ན་མེད་པའི་
གཞལ་མེད་ཁང་ཆེན་པོར་ཕྱིན་པར་བྱེད་དེ། དེ་ལྟར་སོང་བ་གང་ཡིན་པ་དེ་དག་ནི་ཕྱིར་ལྗོག་པར་མི་འགྱུར་བས། བདེ་བ་རྣམ་པ་སྣ་ཚོགས་རབ་ཏུ་ཐོབ་པར་འགྱུར་རོ། །གཞལ་མེད་ཁང་
ཆེན་པོ་དེ་ཡང་བསྟན་ཏུ་མེད་ཅིང་། དངོས་པོའི་མཚན་མ་ཅི་ཡང་མེད་པས། འདུས་བྱས་ཅུང་ཙམ་ཡང་མེད་ལ། འདུས་མ་བྱས་ཅུང་ཟད་ཙམ་ཡང་མེད་དེ། འདུས་བྱས་བཀག་
ཅིང་འདུས་མ་བྱས་སྤངས་པ་ཡིན་པས། སེམས་ཅན་རྣམས་ལ་འདུས་བྱས་ཀྱི་བདེ་བ་འམ། འདུས་མ་བྱས་ཀྱི་བདེ་བ་གང་ཡང་སྦྱིན་པར་མི་བྱེད་དོ། །བློ་གྲོས་མཐའ་