༄༅། །ང་རྒྱལ་སེམས་མཐོ་སྤྱོང་བར་བྱེད། །ངེས་པར་གསུངས་པའི་གསུངས་རབ་ལ། །ཐབས་མཁས་ཡོངས་སུ་རྫོགས་བྱེད་ཅིང་། །བྱེ་བྲག་མིང་ནི་གང་
ཤེས་པ། །འདི་ནི་བློ་ལྡན་ཞེས་བྱའོ། །ཆོས་རྣམས་ཀུན་གྱི་ཚུལ་ལ་ནི། །ཚུལ་བཞིན་ནན་ཏན་གང་སྒྲུབ་པ། །ཆོས་རྣམས་ཀུན་གྱི་སྒོ་མཐོང་བས། །འདི་ནི་ཆོས་མཐོང་ཞེས་བྱའོ། །དེ་ལྟར་
ནན་ཏན་གང་བསྒྲུབ་པ། །ཆོས་གང་མཚུངས་པར་ལྡན་པ་དང་། །ཆོས་གང་མཚུངས་པར་མི་ལྡན་པ། །ཆོས་དེ་ཐམས་ཅད་ཤེས་པར་འགྱུར། །ཆོས་རྣམས་ཐམས་ཅད་ཀུན་ལ་ནི། །
ལས་ནི་དག་པར་གང་དྲན་པ། །ངེས་པར་གསུངས་པའི་དོན་དག་ལ། །ཐབས་མཁས་པ་ནི་ཐོབ་པར་འགྱུར། །ཆོས་རྣམས་ཐམས་ཅད་ཀུན་ལ་ནི། །བརྩོན་འགྲུས་བསྐྱེད་ནས་གང་སེམས་
པ། །ཆོས་རྣམས་ཐམས་ཅད་རྟོགས་པས་ན། །ཏིང་འཛིན་འདི་ནི་ཐོབ་པར་འགྱུར། །གཞན་ཡང་བློ་གྲོས་མཐའ་ཡས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཆོས་
འདི་ལ་ནན་ཏན་གྱིས་སྒྲུབ་པར་བྱེད་ན། གཞན་ཡང་ཏིང་ངེ་འཛིན་གྱིས་ཆོས་ཡོངས་སུ་སྡུད་པར་འགྱུར་གྱིས་ལེགས་པར་ཉོན་ལ་ཡིད་ལ་ཟུང་ཤིག་དང་། ངས་ཡང་དག་པར་བཤད་པར་བྱའོ། །
བཅོམ་ལྡན་འདས་དེ་བཞིན་དུ་ཐོས་པར་འཚལ་ལོ་ཞེས་གསོལ་བ་དང་། དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བློ་གྲོས་མཐའ་ཡས་ལ་འདི་སྐད་
ཅེས་བཀའ་སྩལ་ཏོ། །བློ་གྲོས་མཐའ་ཡས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཆོས་ཀྱི་སྣང་བའི་སྒོ་ཡོད་དེ། ཆོས་ཀྱི་ཚུལ་ལ་ཐབས་མཁས་པ་འབྱུང་བར་བྱེད་དོ། །