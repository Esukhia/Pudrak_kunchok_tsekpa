སངས་རྒྱས་བཅོམ་ལྡན་འདས་བརྒྱ་སྟོང་ཚད་མེད་པ་སྙེད་ལ་རིམ་འགྲོ་དང་མཆོད་པ་བྱས་ནས། དེ་བཞིན་གཤེགས་པས་དུས་གསུམ་དུ་གསུངས་པའི་ཆོས་ཡང་དག་པ{ར}་རྣམས་
ཡོངས་སུ་གཟུངས་ཏེ། སེམས་ཅན་ཚད་མེད་གྲངས་མེད་པ་སྙེད་ལ་ཕན་བཏགས་པ་དང་། སེམས་ཅན་བྱེ་བ་ཁྲག་ཁྲིག་བརྒྱ་སྟོང་སྙེད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་
རབ་ཏུ་བཀོད་པ་དང་། སེམས་ཅན་ཚད་མེད་པ་རྣམས་ཉན་ཐོས་ཀྱི་ཐེག་པ་ལ་རབ་ཏུ་བཀོད་དེ། དེའི་འོག་ཏུ་བསྐལ་བ་གྲངས་མེད་པ་འདས་ནས་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་མངོན་པར་རྫོགས་པར་སངས་རྒྱས་པར་གྱུར་ཏེ། དེ་བཞིན་གཤེགས་པ་བརྩོན་འགྲུས་དཔག་ཏུ་མེད་པའི་འོད་གཟེར་ཡོན་ཏན་རྣམ་པར་རྒྱལ་བའི་རྒྱལ་པོ་ཞེས་བྱ་བར་གྱུར་
ཏེ། སངས་རྒྱས་དེའི་ཞིང་ནི་རྣམ་པར་དག་པའི་ཡོན་ཏན་ཚད་མེད་པ་གསགས་པ་ལས་མངོན་པར་གྲུབ་པས་མི་རྣམས་རབ་ཏུ་དགའ་ཞིང་བདེ་བ་དང་འབྱོར་པ་རབ་ཏུ་ལྡན་པ།
ཉན་ཐོས་དང་། བྱང་ཆུབ་སེམས་དཔའི་ཚོགས་རབ་ཏུ་མང་པོར་གྱུར་ཏོ། །དེ་བཞིན་གཤེགས་པ་དེའི་སྐུ་ཚེའི་ཚད་ནི་བསྐལ་པ་ཆུང་དུ་ལྔ་ཐུབ་པར་གྱུར་ཏོ། །ཡོངས་སུ་མྱ་ངན་
ལས་འདས་པའི་འོག་ཏུ་ཡང་དག་པའི་ཆོས་བསྐལ་པ་ཆུང་དུ་ལྔའི་བར་དུ་གནས་པར་གྱུར་ཏེ། བསྟན་པ་གནས་པའི་ཆོས་ལྷ་དང་མི་རྣམས་ཀྱིས་ཡོངས་སུ་གཟུངས་བར་གྱུར་ཏོ། །
རིང་བསྲེལ་གྱི་མཆོད་རྟེན་ཡང་ཞིང་ཁམས་ཀུན་ཏུ་གང་བར་གྱུར་ཏོ། །དེ་ལྟ་བས་ན་བློ་གྲོས་འཕགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཤིན་ཏུ་རྣམ་