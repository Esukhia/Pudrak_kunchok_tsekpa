༄༅། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ། །སྟོང་པ་ཉིད་ལ་སྟོང་མི་ལྟ། །སྟོང་ལས་གུད་ན་སྟོང་མི་ལྟ། །དེ་ལྟ་བུར་ནི་གང་ལྟ་བ། །
སྟོང་པ་མཐོང་བ་ཞེས་བྱའོ། །ཆོས་འགའ་ལ་ཡང་མི་གནས་ཤིང་། །ཆོས་འགའ་ཙམ་ཡང་སྟོང་དེ་དང་། །མཚུངས་པར་ལྡན་པ་མཚུངས་མི་ལྡན། །གང་ཡང་དམིགས་པ་མི་བྱེད་དེ། །
སྟོང་པ་ཉིད་ནི་རང་བཞིན་སྟོང་། །སྟོང་པ་ཉིད་ལ་འཛིན་མི་བྱེད། །ཡོངས་སུ་འཛིན་པ་མེད་པའི་ཕྱིར། །ཆོས་རྣམས་ཐམས་ཅད་ཤེས་པར་འགྱུར། །ལྟ་བ་དག་ལ་ལེན་མེད་ཅིང་། །སོ
སོར་རྟོག་པས་འཛིན་མི་བྱེད། །ལྟ་དང་རྟོག་པ་རབ་ཤེས་པས། །དེ་གཉིས་ལེན་པར་མི་བྱེད་དོ། །ལྟ་བ་དག་ནི་རྣམ་དག་ཅིང་། །རྟོག་པ་དག་ནི་མི་དམིགས་པར། །དེ་ལྟར་ཆོས་རྣམས་གང་
རྟོགས་པ། །མཐར་ནི་གང་ཡང་འཛིན་མི་བྱེད། །མཚན་མ་མེད་པར་མི་ལྟ་ཞིང་། །མཚན་མ་མེད་པར་རྟོག་མི་བྱེད། །མཚན་མ་མེད་པ་དག་ལ་ཡང་། །མཚན་མ་མེད་པར་སྒོམ་མི་བྱེད། །
མཚན་མ་མེད་ཅིང་བསྟན་ཏུ་མེད། །སྨོན་པ་མེད་ཅིང་མི་དམིགས་པས། །ཆོས་ཀྱི་ངོ་བོ་འགའ་ཙམ་ཡང་། །བསྒོམ་པར་བྱ་བ་ཅི་ཡང་མེད། །མཚན་མ་མེད་པ་མི་སེམས་ཤིང་། །
སྨོན་པ་མེད་པ་འང་སེམས་མི་བྱེད། །དེ་ལྟར་རྣམ་པར་མི་རྟོག་པས། །མཚན་དང་མཚན་མེད་རབ་རྟོགས་འགྱུར། །མཚན་མ་མེད་ལ་མི་གཞོལ་ཞིང་། །མཚན་མ་མེད་ལ་འཇུག་མི་
བྱེད། །གཞོལ་དང་འཇུག་པ་མེད་པས་ན། །རབ་རྟོགས་མཉམ་ཉིད་གནས་པར་འགྱུར། །བློ་ལྡན་མཚན་མ་མི་གཏོང་ཞིང་། །མཚན་མ་མེད་པ་མཐོང་མི་འགྱུར། །གང་ཞིག་