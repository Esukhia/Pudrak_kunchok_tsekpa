༄༅། །གོ་ཆ་ཆེན་པོ་བགོས་ནས་གོ་ཆ་ཆེན་པོས་རབ་ཏུ་བརྒྱན་པ་དང་། མོས་པ་ཆེན་པོ་བསྐྱེད་ནས་གུས་པར་བགྱིད་པ་དང་། བག་ཡོད་པ་དང་བཅས་པས་ཐེག་པ་ཆེན་
པོ་འདི་ལ་འཚལ་ནས། ཤིན་ཏུ་རྣམ་པར་དག་པ་ཆེན་པོ་མཉམ་པ་ཉིད་ཀྱི་ཤུལ་མཐོན་དམན་དང་། གྱོ་མོ་དང༌། གསེག་མ་དང་། ཚེར་བ་དང་། མི་གཙང་བ་རྣམ་པ་སྣ་ཚོགས་ཀྱི་
ལྟ་བའི་ཐིབས་པ་རྣམས་མ་མཆིས་པར་ཟུག་རྡུ་སྡུག་པའི་སྡུག་བསྔལ་དང་། ཉོན་མོངས་པའི་གཡང་ས་མ་མཆིས་པ། འཆིང་བ་དང་། འཇིགས་ཤིང་སྒྲག་པ་དང་། བར་ཆད་
མ་མཆིས་པ། དྲང་ཞིང་གྱ་གྱུ་མ་མཆིས་པ། དེ་ཁོ་ན་ཉིད་ཀྱི་མཉམ་པ་ཉིད་ཀྱི་ཤུལ་དང་། ཐོགས་པ་མ་མཆིས་པའི་ཤུལ་དུ་ཞུགས་ནས། ལྟ་བའི་ཐིབས་པོ་རྣམས་བཅད་ནས་
དྲ་བ་ཐམས་ཅད་དྲལ་བ་དང་། མུན་པ་རྣམས་བསལ་བ་དང་། སྲེད་པའི་མངོན་པར་ཞེན་པ་རྣམ་སྤངས་པ་དང་། འདུ་འཕྲོང་རྣམས་སྤངས་པའི་སླད་དུ། བླ་ན་མེད་པ་ཡད་དག་པར་
རྫོགས་པའི་བྱང་ཆུབ་ལ་གཞོལ་བར་འགྱུར་ལགས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བདག་དོན་འདིའི་སླད་དུ་ཞུ་བར་
གསོལ་བ་ལགས་སོ། །སྐྱེས་བུ་དམ་པ་ཇི་ལྟ་བུས་གོ་ཆ་ཆེན་པོ་ཇི་ལྟ་བུ་བགོས་ན། གོ་ཆ་ཆེན་པོ་བགོས་པ་དེས་ཐེག་པ་ཆེན་པོ་ལ་འཚལ་ནས། ལམ་ཆེན་པོ་འདིས་གཞོལ་ཞིན་ཡང་
དག་པར་འཇུགས་པར་འགྱུར་ལག །བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་གོ་ཆ་བཀོད་པ་གང་ལགས་པ་དང་། ལམ་ལ་གནས་པ་དང་།