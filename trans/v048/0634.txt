༄༅། །མིག་ལ་སྒྲིབ་པ་མེད་པར་འགྱུར། །དེ་ལྟར་སྒྲིབ་པ་མེད་པའི་ཕྱིར། །སངས་རྒྱས་མཁྱེན་པ་ཐོབ་པར་བྱེད། །རྣ་བ་སྣ་ལྕེ་ལུས་དང་ཡིད། །གཟུགས་སྒྲ་
དྲི་རོ་རེག་བྱ་ནས། །སྒྲ་དང་མིང་གི་བར་དུ་ཡང་། །ཐམས་ཅད་དེ་བཞིན་སྦྱར་བར་བྱ། །བཅོམ་ལྡན་གྲོང་ཁྱེར་བཞུགས་པའི་ཚེ། །སེམས་ཅན་དག་ནི་བརྒྱ་སྟོང་སྙེད་། །མཁའ་
ལས་ཆོས་བཤད་སྒྲ་ཐོས་པས། །སངས་རྒྱས་ཡོན་ཏན་ཐེ་ཙོམ་མེད། །ཁ་ཅིག་འདོད་ཆགས་སེམས་བྱུང་ཡང་། །སངས་རྒྱས་ཡེ་ཤེས་འཇིགས་མི་བྱེད། །ཁ་ཅིག་འདོད་ཆགས་
སེམས་བྱུང་ཡང་། །སངས་རྒྱས་ཡེ་ཤེས་སྟོར་མ་འགྱུར། །ཁ་ཅིག་འདོད་ཆགས་སེམས་བྱུང་ཡང་། །བླ་མེད་ཡེ་ཤེས་ཚོལ་བྱེད་ཅིང་། །མ་འདྲེས་ཆོས་ནི་བསྒྲུབ་པ་དང་། །ཉན་
ཐོས་ཐེག་པ་མོས་མི་བྱེད། །བྱིས་པ་བསམ་གཏན་སྒོམ་བྱེད་ཀྱང་། །བསམ་གཏན་དེ་ལ་མོས་པས་ན། །མངོན་པའི་ང་རྒྱལ་རབ་བསྐྱེད་ནས། །དགེ་སྦྱོང་འབྲས་བུ་ཐོབ་སྙམ་
སེམས། །བྱིས་པ་བསམ་གཏན་སྒོམ་བྱེད་ཀྱང་། །མིག་ཟད་མཐའ་ཤེས་མེད་འགྱུར་ན། །བསྐལ་པ་བརྒྱ་སྟོང་སྒོམ་བྱེད་ཀྱང་། །དེ་ལ་རྣམ་གྲོལ་ཅི་ཡང་མེད། །སྐྱེ་བ་ལེན་པ་ཐམས་
ཅད་ནི། །དེ་ལ་ཞེན་ཆགས་སྐྱེད་པར་བྱེད། །གལ་ཏེ་སྐྱེ་ཉིད་སྟོང་རིག་ན། །མཐོང་བ་རྣམས་ནི་རྣམ་དག་འགྱུར། །གང་ཞིག་བསམ་གཏན་ཞི་བསྒྲུབས་ཀྱང་། །མིག་ཟད་
མཐའ་ནི་མེད་འགྱུར་ན། །བསྐལ་བ་བརྒྱ་སྟོང་ལོན་ཀྱང་ནི། །བསམ་གཏན་ཡོངས་སུ་དག་མི་འགྱུར། །གང་ཞིག་ཉེར་བསྡོགས་ཐོབ་འགྱུར་ཀྱང་། །ཟད་པ་ཐོབ་པ་