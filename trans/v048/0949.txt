པ། འཇམ་དཔལ་དེ་དེ་བཞིན་ནོ། །དེ་བཞིན་གཤེགས་པས་ཐུགས་སུ་ཆུད་དོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་
ལ་ནི་ཐོགས་པ་མེད་དེ། དུས་གསུམ་ཀུན་ཏུ་འཇུག་གོ །དེ་ནས་འཁོར་དེའི་ནང་ནས་བྱང་ཆུབ་སེམས་དཔའ་ཁ་གཅིག་འདི་སྙམ་དུ་སེམས་པར་གྱུར་ཏེ། འཇམ་
དཔལ་གཞོན་ནུར་གྱུར་པས། རང་གི་སངས་རྒྱས་ཀྱི་ཞིང་གི་ཡོན་ཏན་བཀོད་པ་དེ་བརྗོད་པ་དང་། བཅོམ་ལྡན་འདས་དེ་བཞིན་གཤེགས་པ་འོད་དཔག་མེད་ཀྱི་
སངས་རྒྱས་ཀྱི་ཞིང་འཇིག་རྟེན་གྱི་ཁམས་བདེ་བ་ཅན་ན། སངས་རྒྱས་ཀྱི་ཞིང་ཡོན་ཏན་བཀོད་པ་དེ་གཉིས་ཡོད་པ་འདྲ་འམ། འོན་ཏེ་མི་འདྲ་སྙམ་པ་དང་། དེ་ནས་བཅོམ་
ལྡན་འདས་ཀྱིས་བྱང་ཆུབ་སེམས་དཔའ་དེ་དག་གི་སེམས་ཀྱི་རྟོག་པ་ཐུགས་ཀྱི་ཐུགས་སུ་ཆུད་ནས། བྱང་ཆུབ་སེམས་དཔའ་སེང་གེའི་རྩལ་གྱི་མངོན་པར་སྒྲགས་པའི་སྒྲ་ལ་
བཀའ་སྩལ་པ། རིགས་ཀྱི་བུ་འདི་ལྟ་སྟེ་དཔེར་ན། མི་ལ་ལ་ཞིག་གིས་སྐྲའི་རྩེ་མོ་བརྒྱར་གཤགས་པའི་མཆི་བརྒྱ་མཚོ་ཆེན་པོ་ལས་ཆུའི་ཐིགས་པ་གཅིག་བླངས་
ན། རིགས་ཀྱི་བུ་འདི་ཇི་སྙམ་དུ་སེམས། ཆུ་བླངས་པ་དེ་དང་ཕྱི་ན་ལས་པ་དེ་གཉིས་གང་མང་པར་འགྱུར། གསོལ་པ་བཅོམ་ལྡན་འདས་བླངས་པ་ནི་ཉུང་། སླད་
ནས་ལུས་པ་ནི་ཚད་མ་མཆིས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་མི་དེས་སྐྲའི་རྩེ་མོ་བརྒྱར་གཤགས་པའི་ཆིས་བརྒྱ་མཚོ་ཆེན་པོ་ལས་