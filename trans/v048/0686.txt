༄༅། །པ། །སངས་རྒྱས་རྣམས་ཀྱིས་འདི་སྐད་དུ། །འདི་ནི་དང་པོར་བྱང་ཆུབ་རྣམས། །གནས་པའི་གཞི་ཞེས་བསྔགས་པ་མཛད། །བྱང་ཆུབ་སེམས་དཔའ་
བརྩོན་འགྲུས་ཅན། །སྦྱིན་ལ་ཐེ་ཙོམ་མེད་པ་དག །ངེས་པའི་སེམས་ལ་རབ་གནས་ནས། །སྦྱིན་པ་ནན་ཏན་སྒྲུབ་པས་གྱིས། །སྦྱིན་པའི་སེམས་ནི་གང་དག་གིས། །བསོད་
ནམས་ཚོགས་ནི་རྫོགས་བྱེད་པ། །བྱང་ཆུབ་སེམས་ནི་སྒྲུབ་བྱེད་ན། །སངས་རྒྱས་བྱང་ཆུབ་ཐོབ་པར་འགྱུར། །སྦྱིན་པའི་མཐུའི་སྟོབས་ཀྱིས་ནི། །རྫུ་འཕྲུལ་མཆོག་ནི་རྫོགས་
བྱེད་པས། །ཞིང་ནི་བྱེ་བ་བསྐུལ་བྱས་ཀྱང་། །སེམས་ཅན་རྣམས་ལ་གནོད་མི་འགྱུར། །སྦྱིན་པ་བཏང་བའི་དབང་གིས་ན། །རྣམས་དག་ཚུལ་ཁྲིམས་མང་ཐོས་དང་། །ཡང་དག་
ཡིད་ཆེས་བརྩོན་འགྲུས་དང་། །ཏིང་འཛིན་ཟག་མེད་ཤེས་རབ་འདྲེན། །སྦྱིན་པ་བཏང་བའི་དབང་གིས་ན། །དབང་པོ་སྟོབས་དང་ཡན་ལག་དང་། །ཡང་དག་སྤོང་དང་རྫུ་འཕྲུལ་
དང་། །བག་ཆགས་སྤོང་བ་འདྲེན་པར་བྱེད། །སྦྱིན་པ་བཏང་བའི་དབང་གིས་ནི། །རྣམ་དག་སྒྲ་སྙན་དག་གིས་ནི། །ཞིང་ནི་བྱེ་བ་བརྒྱ་ཕྲག་དུ། །དཔག་མེད་ཆོས་སྟོན་འདྲེན་པར་
བྱེད། །ཡོངས་སུ་དག་པས་སྦྱིན་བཏང་བས། །རྫུ་འཕྲུལ་རྣམས་ནི་མྱུར་དུ་ཐོབ། །རྫུ་འཕྲུལ་ཡོངས་སུ་རྫོགས་བྱའི་ཕྱིར། །ནན་ཏན་སྦྱིན་པ་བཏང་བར་གྱིས། །ལྷ་མི་མང་པོ་
ཚད་མེད་རྣམས། །ལྷ་མ་ཡིན་དང་ཀླུ་རྣམས་དང་། །གནོད་སྦྱིན་བརྒྱ་སྟོང་མང་པོ་དང་། །འཁོར་རྣམས་ཀྱིས་ནི་ཡོངས་བསྐོར་ནས། །གཞལ་མེད་ཁང་མཆོག་རབ་བཞུགས་ཏེ། །