༄༅། །པར་བྱེད་པ་དང་། དབང་པོ་དྲུག་ལ་མཁས་ཤིང་ལམ་ལ་གཞོལ་བར་བྱེད་པ་དང་། བསམ་པ་རྣམ་པར་དག་པར་བྱེད་པ་དང་། བག་ཡོད་
པ་ལ་གནས་པར་བྱེད་པ་གང་ཡིན་པའོ། །བློ་གྲོས་མཐའ་ཡས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་ཀྱི་སྤྱོད་པ་འདིས། ལམ་ཡོངས་སུ་བསྡུད་
པའི་ཕྱིར། ལམ་གྱི་རྗེས་སུ་འབྲང་བ་ཞེས་བྱ་སྟེ། ཆོས་ཐམས་ཅད་ཀྱི་ངོ་བོ་ཉིད་སྟོ་པ་ཉིད་དུ་ལྟ་བའི་ཕྱིར་དང་། མིང་མེད་པའི་ཕྱིར་དང་། མཚན་མ་མེད་པའི་ཕྱིར་དང་།
སྨོན་པ་མེད་པའི་ཕྱིར་དང་། སྐྱེ་བ་མེད་པའི་ཕྱིར་དང་། མངོན་པར་འདུ་བྱ་བ་མེད་པའི་ཕྱིར་དང་། ཡོངས་སུ་སྐྱེ་བར་གྱུར་པའི་ཕྱིར་དང་། སྤངས་པའི་ཕྱིར་དང་། འགགས་
པའི་ཕྱིར་དང་། ངེས་པར་འབྱུང་བའི་ཕྱིར་ཆོས་ཀྱི་སྣང་བ་ཐོབ་པ་ཡིན་ནོ། །སྐྱེ་བ་རྣམས་ཟད་པར་སོ་སོར་རྟོགས་པ་ན་ཡང་། སྐྱེ་བ་མེད་པ་ལ་ཡང་སྐྱེ་བའི་འདུ་ཤེས་སྐྱེད་པར་མི་བྱེད་
པས། དེའི་ཚེ་སྐྱེ་བ་ལས་ཡང་དག་པར་འདས་ན། ཆོས་མ་ཡིན་པ་ལས་ངེས་པར་འབྱུང་བ་དང་། རྣམ་པར་དག་པའི་མལ་ཐོབ་ནས་མི་སྐྱེ་བའི་ཆོས་ལ་བཟོད་པ་འཐོབ་པར་འགྱུར་རོ། །
ལམ་རྣམ་པར་དག་པར་གྱུར་པའི་ཕྱིར། འདུ་ཤེས་ཐམས་ཅད་ལས་ཡང་དག་པར་འདས་ནས། འདུ་ཤེས་ཐམས་ཅད་ལ་མི་གནས་པ་དང་། ལམ་གྱི་འདུ་ཤེས་བཀག་ནས་ཆོས་ཀྱི་འདུ་
ཤེས་སྤོང་བ་དང་། མ་རིག་པའི་དྲ་བ་ལས་ངེས་པར་འབྱུང་ཞིང་། རིག་པའི་སྒོམ་པས་ཐོབ་པར་བྱ་བའི་ཆོས་རྣམས་ཀྱང་རབ་ཏུ་འཐོབ་པར་འགྱུར་རོ། །རིག་པས་བསྒོམས་པས་ཆོས་