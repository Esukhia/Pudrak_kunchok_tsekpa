༄༅། །ཡངས་ཤིང་རྒྱ་ཆེ་བ་དག་ཐོབ་པར་འགྱུར་བ་དེ་ལྟར། དགའ་བོ་ཁྱོད་ཀྱིས་བསླབ་པར་བྱའོ། །གཞན་ཡང་དགའ་བོ་གཟུགས་འགའ་ཙམ་ཡང་རྗེས་སུ་
ཆགས་པ་བྱ་བ་འམ། མ་འོངས་པའི་དུས་ན་རྣམ་པར་འགྱུར་ཞིང་འཇིག་པར་མི་འགྱུར་བ་གང་ཡང་མེད་དེ། དེ་ནི་གནས་མེད་དོ། །གང་ལ་ཡང་མྱ་ངན་མེད། སྨྲེ་སྔགས་འདོན་པ་དང་།
ཉོན་མོངས་པ་མི་བསྐྱེད་པ་གང་ཡང་མེད་པ་དེ་ནི་གནས་མེད་དོ། །དགའ་བོ་འདི་ཇི་སྙམ་དུ་སེམས། ཅི་གཟུགས་དེ་རྟག་པ་ཅིག་ཡིན་ནམ། འོན་ཏེ་མི་རྟག་པ་ཅིག་ཡིན། བཙུན་པ་དེ་ནི་
རང་བཞིན་གྱིས་མི་རྟག་པ་ལགས་སོ། །དགའ་བོ་གལ་ཏེ་རང་བཞིན་གྱིས་མི་རྟག་པ་ཡིན་ན། ཅི་དེ་བདེ་བ་ཞིག་འམ། འོན་ཏེ་སྡུག་བསྔལ་ཅིག་ཡིན། བཙུན་པ་དེ་ནི་སྡུག་བསྔལ་བ་ལགས་
སོ། །གང་མི་རྟག་{པ་}ཅིང་སྡུག་བསྔལ་བ་དེ་ནི། རྣམ་པར་འགྱུར་ཞིང་རྣམ་པར་འཇིག་པའི་ཆོས་ཅན་ཡིན་ན། ངའི་ཉན་ཐོས་འཕགས་པ་མང་དུ་ཐོས་པ་དང་ལྡན་པ་དག །ཅི་གཟུགས་
འདི་ནི་བདག་ཡིན་ནོ། །བདག་ནི་གཟུགས་རྣམས་དང་ལྡན་ནོ། །གཟུགས་ནི་བདག་གི་ཡིན་ནོ། །བདག་ནི་གཟུགས་ལ་གནས་སོ་ཞེས་ཁབ་ལེན་པར་བྱེད་དམ། གསོལ་པ་བཅོམ་
ལྡན་འདས་དེ་ནི་མ་ལགས་སོ། །འདི་ཅི་སྙམ་དུ་སེམས། ཅི་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་དེ་དག་རྟག་པ་ཞིག་ཡིན་ནམ། འོན་ཏེ་མི་རྟག་པ་ཅིག་
ཡིན། བཙུན་པ་ཐམས་ཅད་རང་བཞིན་གྱིས་མི་རྟག་པ་ཡིན་ན། ཅི་བདེ་བ་ཅིག་ཡིན་ནམ། འོན་ཏེ་སྡུག་བསྔལ་བ་ཅིག་ཡིན། བཙུན་པ་སྡུག་བསྔལ་བ་ལགས་སོ། །