༄༅། །བཙུན་པ་ཤ་ར་དྭ་ཏིའི་བུ་སེམས་འདས་པ་ནི། ཟད་པའི་མཚན་ཉིད་ཡིན་ལ། སེམས་མ་འོངས་པ་ནི། མ་ཐོབ་པའི་མཚན་ཉིད་ཡིན། སེམས་ད་ལྟར་བྱུང་
བ་ནི། མི་གནས་པའི་མཚན་ཉིད་ཡིན་ན། བཙུན་པ་ཤ་ར་དྭ་ཏིའི་བུ་ཁྱོད་ཀྱི་སེམས་རྣམ་པར་གྲོལ་བ་དེ་གང་ཡིན། ཚེ་དང་ལྡན་པ་ཤ་ར་དྭ་ཏིའི་བུས་སྨྲས་པ། །འཇམ་དཔལ་སེམས་འདས་
པ་ཡང་རྣམ་པར་གྲོལ་བ་མ་ཡིན་ལ། མ་འོངས་པ་དང་ད་ལྟར་བྱུང་བ་ཡང་མ་ཡིན་ནོ། །འཇམ་དཔལ་གྱིས་སྨྲས་པ། བཙུན་པ་ཤ་ར་དྭ་ཏིའི་བུ་འོ་ན་ཁྱོད་ཀྱི་སེམས་རྣམ་པར་གྲོལ་བ་དེ་གང་
ཡིན། སྨྲས་པ། འཇམ་དཔལ་ཀུན་རྫོབ་རྣམ་པར་གཞག་པས་སེམས་རྣམ་པར་གྲོལ་བར་བསྟན་པ་ཟད་ཀྱི། དོན་དམ་པར་ནི་འདི་ལ་གང་བཅིངས་པ་འམ། གྲོལ་བའི་སེམས་དམིགས་
སུ་མེད་དོ། །འཇམ་དཔལ་གྱིས་སྨྲས་པ། བཙུན་པ་ཤ་ར་དྭ་ཏིའི་བུ་ཁྱོད་ཆོས་ཀྱི་དབྱིངས་ཀྱི་རང་བཞིན་ལ་ཀུན་རྫོབ་དང་། དོན་དམ་པ་ཡོད་པར་འདོད་དམ། སྨྲས་པ་འཇམ་དཔལ་ཆོས་
ཀྱི་དབྱིངས་ཀྱི་རང་ལ་ནི་ཀུན་རྫོབ་དང་། དོན་དམ་པ་དམིགས་སུ་མེད་དོ། །འཇམ་དཔལ་གྱིས་སྨྲས་པ། བཙུན་པ་ཤ་ར་དྭ་ཏིའི་བུ་འོ་ན། །ཇི་ལྟར་ཀུན་རྫོབ་རྣམ་པར་གཞག་པས་སེམས་
རྣམ་པར་གྲོལ་བར་སྟོན་སྨྲས་པ་འཇམ་དཔལ་ནམ་ཡང་སེམས་རྣམ་པར་དགྲོལ་བ་ཅི་ཡང་མེད་དམ། །འཇམ་དཔལ་གྱིས་སྨྲས་པ། བཙུན་པ་ཤ་ར་དྭ་ཏིའི་བུ་གལ་ཏེ། སེམས་ཤིག་ནང་
ངམ་ཕྱི་རོལ་ལམ། གཉིས་གི་བར་ན་དམིགས་སུ་ཡོད་ན་ནི། སེམས་རྣམ་པར་གྲོལ་བར་ཡང་འགྱུར་བ་ཞིག་ན། བཙུན་པ་ཤ་ར་དྭ་ཏིའི་བུ་སེམས་ནི་ནང་ངམ་ཕྱི་རོལ་ལམ། གཉི་ག་མེད་