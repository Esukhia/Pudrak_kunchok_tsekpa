བར་མི་འགྱུར་ཏེ། དགའ་བོ་དེ་ལྟར་མངལ་ན་གནས་པ་དེ། མའི་མངལ་ན་གནས་པའི་ཚེ། དེ་ལྟ་བུའི་སྡུག་བསྔལ་མྱོང་བར་འགྱུར་རོ། །གཞན་ཡང་བཙས་སུ་ཉེ་བ་དང་།
སྡུག་བསྔལ་དང་བཅས་བཞིན་དུ་འབྱུང་བར་འགྱུར་ཏེ། ལས་ཀྱི་རླུང་གི་དབང་གིས་དེའི་ལག་པ་བསྣོལ་ནས། ཡན་ལག་དང་ཉིང་ལག་བཅུམ་སྟེ། སྡུག་བསྔལ་ཆེན་
པོ་མི་བཟད་པ་མྱོང་ནས། མའི་མངལ་ནས་འབྱུང་བར་འགྱུར་བས། །ལུས་ཀྱི་ཡན་ལག་ཐམས་ཅད་སྔོན་པོར་གྱུར་ཏེ། འདི་ལྟ་སྟེ་དཔེར་ན། གསར་དུ་སྐྲངས་པ་ལ་
རེག་པར་མི་བཟོད་པ་བཞིན་དུ་བཀྲེས་སྐོམ་གྱིས་གདུངས་པ་དང་། སྙིང་དཔྱང་བཞིན་གདུང་བ་དང་བཅས་བཞིན་དུ་ལས་ཀྱི་རླུང་གིས་རྒྱུ་དང་རྐྱེན་གྱིས་བུས་ནས་མངལ་
ནས་འབྱུང་བར་འགྱུར་རོ། །མངལ་ནས་བྱུང་ནས་ཀྱང་ཕྱི་རོལ་གིས་རླུང་གིས་རེག་པར་གྱུར་པ་ན། འདི་ལྟ་སྟེ། དཔེར་ན་མཚོན་གྱིས་བཅད་ནས། ཐལ་བས་བསྐུས་
པ་ཇི་ལྟ་བ་བཞིན་དུ་འགྱུར་རོ། །ལག་པ་དང་གོས་ཀྱིས་རེག་པར་གྱུར་པའི་ཚེ་ཡང་། ཐམས་ཅད་སྡུག་བསྔལ་མི་བཟད་པ་མྱོང་བར་འགྱུར་ཏེ། དེ་ལྟ་བུའི་སྡུ་བསྔལ་
མྱོང་བར་གྱུར་ཀྱང་། དབང་པོ་རབ་ཏུ་རྣོ་བའི་ཕྱིར་ཡང་དག་པའི་དྲན་པ་དང་ལྡན་པས་རྣམ་པར་གཡེང་བ་མི་འགྱུར་ཏེ། མའི་མངལ་དུ་ཤེས་བཞིན་དུ་འཇུག་པ་དང་། གནས་དང་འབྱུང་
བ་ཐམས་ཅད་ཀྱང་སྡུག་བསྔལ་བ་ཡིན་ན། དགའ་བོ་མཁས་པ་སུ་ཞིག་འདི་འདྲ་བའི་མངལ་དུ་འཇུག་པ་ལ་མོས་པར་བྱེད། དགའ་བོ་སུ་ཞིག་མའི་མངལ་དུ་ཡང་དག་