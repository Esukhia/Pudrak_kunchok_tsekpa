བློ་རྒྱ་ཆུང་ཞིག་ཤེས་པ་རབ་ཏུ་ཞན། །ང་ནི་ལན་ཙ་ཅན་གྱི་ཆུ་དེས་བཙས། །ཡུན་རིང་དུས་ནས་དེ་ན་སྐྱེ་སྐྱེ་ཡང་། །རྒྱ་མཚོའི་མཐའ་མ་ཤེས་པར་མ་ནུས་ན། །དབུས་ལྟ་ཤེས་པར་ག་ལ་ནུས་ཤེས་
སྨྲས། །དེ་ལྟར་མའི་བདག་པོ་ཁྱོད་ཀྱིས་ཀྱང་། །བདག་གི་མཐུ་ནི་ཐུགས་སུ་མ་ཆུད་དོ། །གླིང་བཞི་པའི་མཆོད་པ་རྣམས་ཀྱིས་ནི། །ཁྱོད་ཀྱིས་བདག་ལ་བསླུ་བར་མཛད་པར་བཞེད། །བདག་ནི་
ཆོས་ཅན་ཆོས་ཀྱི་རྒྱལ་པོར་འགྱུར། །ཆད་པས་མི་གཅད་མཚོན་ཆ་མདའ་མེད་པར། །སྟོང་གསུམ་འཇིག་རྟེན་ཁམས་འདི་བསྐྱང་བར་བྱ། །འཇིག་རྟེན་འདས་པའི་མཆོད་པ་ཐོབ་པར་འགྱུར། །
རྫུ་འཕྲུལ་སྟོབས་བསྒོམས་པའི་བདག་ཉིད་ཅན། །བཅོམ་ལྡན་འདས་ཀྱིས་སྔོན་ཚིག་སྦྱང་བཞེད་ནས། །དེ་ཕྱིར་འཁོར་ཆེན་པོ་ནི་དེ་དག་དང་། །སེམས་ཅན་རྣམས་ལ་ཐུགས་ཀྱིས་དགོངས་པ་
མཛད། །རྒྱལ་པོ་ཟས་གཙང་སེམས་ནི་མགུ་བྱ་ཕྱིར། །ཐུགས་ཀྱིས་ཡོངས་སུ་བསྐུལ་བ་མཛད་པ་དང་། །འཇིག་རྟེན་གསུམ་པོ་མཐའ་དག་མ་ལུས་པར། །དེའི་ཚེ་ན་དེར་ནི་འདུས་པར་གྱུར། །
རྒྱལ་པོ་འདུན་པར་བྱས་པའི་ལེའུ་སྟེ་གསུམ་པའོ།། །།དེ་ནས་བཅོམ་ལྡན་འདས་ཀྱིས་དེའི་ཚེ། ལྷ་མ་ཡིན་གྱི་དབང་པོ་ཐག་བཟངས་རིས་བཅོམ་ལྡན་འདས་ལ་མཆོད་
པ་བྱ་བའི་སེམས་ཐོགས་མར་སྐྱེ་བར་གྱུར་པ་དེ་ལྟ་བུའི་མཚན་མ་མཛད་དོ། །དེ་ནས་ལྷ་མ་ཡིན་གྱི་དབང་པོ་ཐག་བཟངས་རིས་ལྷ་མ་ཡིན་ཁྲག་ཁྲིག་ཕྲག་དྲུག་བཅུ་དང་། ལྷ་མ་ཡིན་གྱི་བུ་མོ་
ཁྲག་ཁྲིག་ཕྲག་དྲུག་བཅུ་དང་བཅས་པས་བཅོམ་ལྡན་འདས་ལ་མཆོད་པ་ཐོག་མར་བྱས་ཏེ། དེས་རྒྱ་མཚོ་ཆེན་པོའི་ནང་ན་རིན་པོ་ཆེ་རིན་ཐང་ཡོད་པ་དང་། རིན་ཐང་མེད་པ་ཇི་སྙེད་ཅིག་ཡོད་པ་