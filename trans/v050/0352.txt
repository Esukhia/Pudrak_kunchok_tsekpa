བདག་ཅག་ཐོབ་པར་ཤོག །གང་གིས་རྒྱལ་བ་འཇིག་རྟེན་གསུམ་བསྐྱོད་དང༌། གང་གིས་མཐའ་ཡས་འོད་ནི་འགྱེད་པ་དང་། གང་གིས་མི་མཆོག་སེམས་ཅན་ལུང་སྟོན་པ། །དེ་རིང་ཡུད་ཀྱིས་བདག་
ཅག་དེ་ཐོབ་ཤོག །དེ་ནས་དེའི་ཚེ་བཅོམ་ལྡན་འདས་ཀུན་ཏུ་རྒྱུ་དེ་དག་གི་ལྷག་པའི་བསམ་པ་ཐུགས་སུ་ཆུད་ནས་དེའི་ཚེ་འཛུམ་པ་མཛད་དོ། །དེ་ནས་ཚེ་དང་ལྡན་པ་རྟ་ཐུལ་གྱིས་བཅོམ་ལྡན་འདས་
ལ་ཚིགས་སུ་བཅད་དེ་གསོལ་པ། འཇིག་རྟེན་ཕན་གཞད་འཛུམ་པ་གང་མཛད་པ། །མུ་སྟེགས་ཚོགས་འདི་ཤིན་ཏུ་འཕགས་གྱུར་ཏམ། མི་མཆོག་རང་བྱུང་ཅི་སླད་འཛུམ་མཛད་པ། འཛུམ་རྒྱུ་
དེ་ནི་ཁྱོད་ཀྱིས་བཀའ་སྩལ་གསོལ། བདེ་བར་གཤེགས་པས་འཛུམ་པ་མཛད་མཐོང་ནས། འཇིག་རྟེན་ཕན་བཞེད་འགྲོ་འདི་ཐེ་ཙོམ་འཚལ། །ཟླ་བ་ཉ་ལ་འགྲོ་བ་ལྟ་བ་བཞིན། །ལྟ་ཞིང་
མཆིས་ན་རྒྱལ་བ་འཛུམ་རྒྱུ་གསུངས། སུ་ཞིག་རྒྱལ་ལ་མཆོད་པ་དམ་པ་བགྱིས། གང་གིས་དེ་རིང་ཡབ་ནི་གཉེས་པར་བགྱིས། རྒྱལ་བའི་ཡོན་ཏན་དེ་རིང་གང་གིས་མཐོང་། །མཁས་པ་མྱུར་དུ་ལེགས་
པར་བཀའ་སྩལ་གསོལ། །མུ་སྟེགས་ཅན་རྣམས་ལུང་བསྟན་དེ་ཐོས་ན། །འཇིག་རྟེན་ཐམས་ཅད་རབ་ཏུ་དགའ་བར་འགྱུར། །འདི་ལྟར་འདི་དག་བདེ་བར་གཤེགས་པས་བཏུལ། དེས་ན་འགྲོ་
བ་ཀུན་གྱི་རྣམ་འདྲེན་ལགས། །རྒྱལ་བས་ཐེ་ཙོམ་ལེགས་པར་བསྩལ་དུ་གསོལ། །སོམ་ཉིད་འཚལ་བའི་སོམ་ཉིད་དགུམ་དུ་གསོལ། །དེས་ནི་འཁོར་རྣམས་འདི་དག་ཡིད་རངས་པ་ཤིང་།
སངས་རྒྱས་ཁྱོད་ཀྱི་དགོངས་ལ་དད་པར་མཆིས། དེ་ནས་བཅོམ་ལྡན་འདས་ཀྱིས། །ཚེ་དང་ལྡན་པ་རྟ་ཐུལ་ལ་ཚིགས་སུ་བཅད་དེ་སླར་བཀའ་སྩལ་པ། །རྟ་ཐུལ་ཁྱོད་ཀྱིས་དུས་འདི་ཤེས་གྱུར་ནས།