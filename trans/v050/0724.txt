འདི་ལྟ་བུའི་སྐྱེས་བུ་དམ་པའི་ལས་འདི་དག་བྱེད་ཀྱི། སྐྱེས་བུ་ངན་པའི་ལས་ནི་མ་ཡིན་ནོ། །དེ་ལྟར་བྱེད་ན་དེ་བཞིན་གཤེགས་པ་རྣམས་ཀྱིས་ཉེས་པར་བརྗོད་པ་མ་ཡིན་ཏེ། རིགས་པར་
སྨྲ་བ་ཡིན། ཆོས་སྨྲ་བ་ཡིན་ནོ། །འདི་ལྟ་སྟེ། སྔོན་བླ་ན་མེད་པ་ཡང་དག་{དག་}པར་རྫོགས་པའི་བྱང་ཆུབ་ཏུ་དམ་བཅས་པ་ཡང་མི་ཉམས་ཡོངས་སུ་མི་ཉམས་པ་ཡིན་ནོ། །ཁྱིམ་བདག་
གཞན་ཡང་བྱང་ཆུབ་སེམས་དཔའ་ཁྱིམ་པ་ནི་བསླབ་པའི་གཞི་ཐམས་ཅད་ཡོངས་སུ་བཟུང་བ་ཡིན་ཏེ། འདི་ལྟ་སྟེ། བསླབ་པའི་གཞི་ལྔ་ཡོངས་སུ་བཟུང་ནས། དེས་སྲོག་གཅོད་
པ་སྤང་བར་བྱ་སྟེ། དབྱིག་པ་དོར་བ་དང་། མཚོན་ཆ་དོར་བ་དང་། ངོ་ཚ་ཤེས་པ་དང་། སྙིང་རྗེ་དང་ལྡན་པ་དང་། སྲོག་ཆགས་འབྱུང་པོ་ཐམས་ཅད་ལ་མི་འཚེ་བའི་རང་བཞིན་ཅན་དང་།
སེམས་ཅན་ཐམས་ཅད་ལ་སེམས་སྙོམས་པ་དང་། རྟག་ཏུ་བྱམས་པ་ལ་གནས་པར་བྱའོ། །དེས་མ་བྱིན་པར་ལེན་པ་སྤང་བར་བྱ་བ་སྟེ། བདག་གིས་ལོངས་སྤྱོད་ཀྱིས་ཆོག་ཤེས་པ་
དང༌། གཞན་གྱི་ལོངས་སུ་སྤྱོད་ལ་མངོན་པར་དགའ་བ་མེད་པ་དང་། ཆགས་པ་དང་བརྣབ་སེམས་མེད་པ་དང་། གཞན་གྱི་ནོར་ལ་འདོད་པ་མེད་པ་དང་། ཐ་ན་རྩ་དང་ལོ་མ་ཙམ་ཡང་
མ་ཙམ་ཡང་མ་བྱིན་པར་མི་བླང་བར་བྱའོ། །དེས་འདོད་པ་ལ་ལོག་པར་གཡེམ་པ་སྤང་བར་བྱ་སྟེ། རང་གི་ཆུང་མས་ཆོག་པར་འཛིན་པ་དང་། གཞན་གྱི་ཆུང་མ་ལ་འདོད་པ་མེད་པ་
དང་། མ་ཆགས་པའི་མིག་གིས་ལྟ་བ་དང་། ཡིད་བྱུང་བའི་ཡིད་དང་། འདོད་པ་དག་ནི་ཤིན་ཏུ་སྡུག་བསྔལ་བའོ་སྙམ་དུ་མ་ཆགས་པ་ཡིད་ལ་བྱེད་པ་ལ་བརྩོན་པར་བྱ་སྟེ། གང་གི་