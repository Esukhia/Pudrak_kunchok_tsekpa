༄༅། །ཏོག་གིས་མངོན་པར་འཐོར་རོ། །ལ་ལ་ནི་རིན་པོ་ཆེ་སྣ་བདུན་དང་། དབྱིག་གིས་སྙིམ་པ་བཀང་ཞིང་བཅོམ་ལྡན་འདས་ལ་མངོན་པར་འཐོར་རོ། །ལ་ལ་ནི་ནམ་
བཟའ་དང་རྒྱན་དག་འབུལ་ལོ། །ལ་ལ་ནི་སྐུ་རགས་དང་ཞབས་ཀྱི་རྒྱན་དང་། ཕྱག་གི་རྒྱན་དང་། སོར་བདུབ་དང་། གདུ་བུ་དང་། གདུ་བུ་ཐམས་ཅད་དང་། དབུ་རྒྱན་རྩེ་གསུམ་དང་།
དཔུང་རྒྱན་དང་། གསེར་སྐུད་དང་། མུ་ཏིག་གི་དོ་ཤལ་དང་། ནོར་བུའི་དོ་ཤལ་དང་། སེ་མོ་དོ་དང་། གྱ་དོ་དང་། འགུལ་རྒྱུན་སྣ་ཚོགས་འཐོར་བར་གྱུར་ཏོ། ལ་ལ་ནི་ཚོང་ཚོང་གཤིབས་པ།
ལ་ལ་ནི་མགོ་རྒྱན་དང་། ལ་ལ་ནི་རྣ་ཆ་གདུབ་འཁོར། ལ་ལ་ནི་གསེར་གྱི་ཕྲེང་བ་རིན་པོ་ཆེས་སྤྲས་པ། ལ་ལ་ནི་རིན་པོ་ཆེའི་ཕྲེང་བ་གསེར་གྱིས་སྤྲས་པ། ལ་ལ་ནི་གསེར་གྱི་དྲ་བ། ལ་ལ་
ནི་གསེར་གྱི་ཕྲེང་བ། ནོར་བུའི་ཕྲེང་བ། མུ་ཏིག་གི་ཕྲེང་བ་ཐོགས་སོ། །ལ་ལ་ནི་གསེར་གྱི་གདུགས་དང་། དངུལ་གྱི་གདུགས་དང་། བེདུ་རྱའི་གདུགས་དང་། ཤེལ་གྱི་གདུགས་དང་།
སྤུག་གི་གདུགས་དང་། རྡོའི་སྙིང་པོའི་གདུགས་དང་། མུ་ཏིག་དམར་པོའི་གདུགས་དང་། རིན་པོ་ཆེ་སྣ་བདུན་གྱི་གདུགས་དང་། རིན་པོ་ཆེའི་རྒྱལ་མཚན་སྣ་ཚོགས་ཐ་དད་པ་དང་། །
རིན་པོ་ཆེ་ཐམས་ཅད་ཀྱི་བ་དན་ཁ་དོག་སྣ་ཚོགས་དང་། ཚོན་སྣ་ཚོགས་ཅན་མང་པོ་ཐོགས་སོ། །ལ་ལ་ནི་སྤོས་ཆུའི་ཆར་འབེབས་ཤིང་འཁོད་པར་གྱུར་ཏོ། །ལ་ལ་ནི་བཅོམ་ལྡན་འདས་
ལ་ཚིགས་སུ་བཅད་པ་འདི་དག་གིས་མངོན་པར་སྟོད་པར་གྱུར་ཏོ། །མི་མཆོག་ཁྱོད་ལ་ཕྱག་འཚལ་ལོ། །མི་ཕུལ་ཁྱོད་ལ་ཕྱག་འཚལ་ལོ། །རྐང་གཉིས་གཙོ་ལ་ཕྱག་འཚལ་ལོ། །