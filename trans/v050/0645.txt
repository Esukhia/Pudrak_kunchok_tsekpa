༄༅། །ལས་མི་ལྡོག་ཡིད་ལྡན་པ། །གཡོ་མེད་འཐབ་པ་མེད་ཅིང་སྒྱུ་མེད་པ། །ཡེ་ཤེས་མཐའ་ཡས་ལྡན་བ་དེ་དག་ཡོད། །སྐྱེ་དང་ན་དང་རྒ་དང་འཆིས་གཟིར་བ། སེམས་
ཅན་མགོན་མེད་སྡུག་བསྔལ་མཐོང་ནས་ནི། སྲིད་པའི་མཚོ་ལས་འགྲོ་བ་བསྒྲལ་བའི་ཕྱིར། དེ་དག་ཆོས་ཀྱི་གྲུ་ནི་ཡང་དག་སྦྱོར། དེས་པ་སེམས་ཅན་ཀུན་ལ་སེམས་མཉམ་པ། བུ་ཅིག་པ་བཞིན་
འགྲོ་བ་རྣམས་ལ་ལྟ། འདི་དག་ཐམས་ཅད་བདག་གིས་གྲོལ་ལོ་ཞེས། གང་ཟག་མཆོག་གི་བསམ་བ་དེ་འདྲའོ། །སྟོང་ཉིད་རྟོགས་པར་ཁོང་དུ་ཆུད། བདག་ཡོད་མ་ཡིན་སེམས་ཅན་ཡོད་མ་
ཡིན། འདུས་བྱས་སྒྱུ་མ་རྨི་ལམ་འདྲ་བ་ལ། བྱིས་བ་མི་མཁས་འདི་ལ་རྣམ་པར་རྨོངས་མཁས་པ་དེ་དག་ཇི་སྐད་ཚིག་སྨྲས་པ། དེ་ལ་ནན་ཏན་བྱེད་ཅིང་ཀུན་ཏུ་གནས། དུལ་ཞིང་ཞི་ལ་རྟག་ཏུ་སྐྱོན་
རྣམས་སྤངས། རྒྱལ་བའི་སྲས་རྣམས་བྱང་ཆུབ་ལམ་ལ་དགའ། ཡུལ་འཁོར་སྐྱོང་བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་དབུགས་འབྱིན་པ་འཐོབ་པ་ཏེ། བཞི་གང་ཞེ་
ན། གཟུངས་འཐོབ་པ་དང་། དགེ་བའི་བཤེས་གཉེན་རྙེད་པ་དང་། ཆོས་ཟབ་མོ་ལ་བཟོད་པ་འཐོབ་པ་དང་། ཚུལ་ཁྲིམས་ཡོངས་སུ་དག་པ་ཡང་དག་པར་སྤྱོད་པ་སྟེ། ཡུལ་འཁོར་
སྐྱོང་བཞི་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དབུགས་འབྱིན་པ་འཐོབ་པའོ། །འདི་ལ་འདི་ནི་ཆོས་ཉིད་ཡིན་ཏེ། དེ་ལ་འདི་སྐད་ཅེས་བྱའོ། །གང་གིས་སངས་རྒྱས་ཀུན་ཀྱིས་གསུངས་
པའི་ཆོས་མཆོག་འཛིན་འགྱུར་བ། གཟུངས་རྣམས་གྲག་པ་ཆེན་པོ་དེ་དག་གིས་ནི་རྟག་ཏུ་ཐོས། ནམ་ཡང་ཆུད་ཟར་མི་འགྱུར་ཕྱིར་ཞིང་བློ་གྲོས་རབ་ཏུ་འཕེལ། དེ་དག་ཡེ་ཤེས་ཆགས་པ་