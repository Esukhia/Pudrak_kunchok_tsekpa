ཇི་སྐད་བསྟན་པ་བཞིན་དུ་མངོན་པར་བསྒྲུབ་ཅིང་རྗེས་སུ་འབྲངས་ནས། འགལ་བ་མེད་པར་འདུན་པ་དང་། བརྩོན་འགྲུས་བསྐྱེད་དེ། ཕུན་སུམ་ཚོགས་པ་མངོན་པར་བསྒྲུབས་པ་
གང་ཡིན་པ་འདི་ནི་ཆོས་ལ་མཆོད་པ་ཞེས་བྱའོ། །གཞན་ཡང་གང་པོ་ཆོས་ལ་མཆོད་པ་ཞེས་བྱ་བ་ལ། ཆོས་ནི་མདོ་སྡེ་འདི་ལྟ་བུ་དག་ཡིན་ལ། དེ་ལ་མངོན་པར་ཡིད་ཆེས་ཤིང་ཡིད་
ལ་སེམས་པ་དང་། རྣམ་པར་འབྱེད་པ་དང༌། །རྗེས་སུ་འབྲང་ཞིང་སེམས་ཀྱིས་འགལ་བ་མི་བྱེད་པ་གང་ཡིན་པ་འདི་ནི་ཆོས་ལ་མཆོད་པ་ཞེས་བྱའོ། །བྱང་ཆུབ་སེམས་དཔའ་གང་
ཆོས་གསུམ་པོ་འདི་དང་ལྡན་པར་གྱུར་ན། ཡོན་ཏན་ཕུན་སུམ་འཚོགས་པ་ཐམས་ཅད་ཐོབ་པར་འགྱུར་རོ། །དེ་ནས་དེའི་ཚེ་བཅོམ་ལྡན་འདས་ཀྱིས་དོན་འདི་ཉིད་གསལ་བར་བསྟན་
པའི་ཕྱིར། ཚིགས་སུ་བཅད་དེ་བཀའ་སྩལ་པ། རྟག་ཏུ་ཆོས་མཆོད་བརྩོན་བྱེད་ན། ཅི་སྐད་བསྟན་པ་བཞིན་དུ་གནས། ཟབ་མོ་སྟོང་པའི་ཆོས་ཐོས་ནས། །སེམས་ཀྱིས་འགལ་
བར་ཡོང་མི་བྱེད། །དེ་ཕྱིར་ལུས་ནི་རྟག་མཛེས་ཤིང་། སྤོབས་པ་དག་ཀྱང་ཐོབ་པར་འགྱུར། ངས་ནི་ཇི་སྐད་བསྔགས་པའི་ཆོས། །འདི་ཡིས་རབ་ཏུ་འཕེལ་བར་བྱེད། གཞན་
ཡང་གང་པོ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་རབ་ཏུ་བརྩོན་པའི་སེམས་ཀྱིས་དེ་བཞིན་གཤེགས་པའི་འཕགས་པའི་ཚོགས་རྣམས་ལ་མཆོད་པ་བྱེད་པས།
མེ་ཏོག་དང་། སྤོས་དང་། འཕྲེང་བ་དང་། སྤོས་ཀྱི་ཕྱེ་མ་དང་། བྱུག་པ་དང་། གདུགས་དང་། བ་དན་དང་། གོས་དང་། བཟའ་བ་དང་། བཏུང་བ་དང་། མལ་ཅ་དང་། ན་