སངས་རྒྱས་ཆོས་རྣམས་བཙལ་སླད་དུ། །ཐུབ་པའི་གསུང་ལ་སྡོང་བ་ནི། །ཡང་དག་གསུངས་པའི་རྒྱུ་མཐུན་ལགས། །ལྷའི་བུ་ཡང་དག་པའི་མཐའ་ལས་ངེས་པར་བྱུང་གིས་གསོལ་པ། །མི་མཆོག་
ཁྱོད་ཀྱིས་བདེན་པ་ཡིས། །རྫོགས་པའི་བྱང་ཆུབ་འདི་བསྒྲུབས་ཏེ། །ཆོས་ཀྱི་ཡང་དག་རང་བཞིན་ཡང་། །རྐང་གཉིས་དམ་པ་ཁྱོད་ཀྱིས་མཁྱེན། །ལྷའི་བུ་ཡང་དག་ལ་རྟུལ་པས་གསོལ་པ། །
འདུས་བྱས་དག་ནི་ཆོས་ཀྱི་རྣམས། །ཡང་དག་{བ}ཇི་བཞིན་བལྟ་བ་དང་། །ཆོས་རྣམས་ཡང་དག་མཚན་ཉིད་ཀྱང་། །མིའི་དབང་པོས་རབ་ཏུ་མཁྱེན། །ལྷའི་བུ་ལས་ལ་རྟོགས་པས་གསོལ་པ། །
ཡེ་ཤེས་ཡོངས་སུ་དག་པ་ཡིས། །བདག་ཉིད་དང་ནི་གཞན་དག་གི། ཚིག་གི་ལས་ཀྱང་རབ་ཏུ་མཁྱེན། །དེས་ན་རྒྱལ་བ་མཉམ་མ་མཆིས། །ལྷའི་བུ་ཡིད་ལ་རྟོག་པས་གསོལ་པ། །མིའི་དབང་པོའི་
ཐུགས་ཀྱི་ལས། །ཇི་སྙེད་གང་དག་འཇུག་པ་ནི། །དེ་དག་འགྲོ་ལ་ཐུགས་རྗེས་འཇུག །འགྲོ་ཕན་ཁྱོད་ལ་ཕྱག་ཀྱང་འཚལ། །ལྷའི་བུ་ཡིད་ཀྱི་རྣམ་པར་རྟོག་པ་ལ་མཁས་པས་གསོལ་པ། །འགྲོ་ལ་ཐུགས་
རྗེ་བསྐྱེད་ནས་ནི། །གང་ལ་ཁྱོད་ནི་སྤྱོད་མཛད་པ། །དེ་ལ་ཐུགས་ནི་དུལ་བར་འབྱུང་། །འགྲོ་ཕན་ཁྱོད་ལ་ཕྱག་ཀྱང་འཚལ། །ལྷའི་བུ་ཐབས་ལ་མཁས་པས་གསོལ་པ། །འགྲོ་བའི་བསམ་པ་རྣམ་དཔྱིད་
ནས། །རྣམ་འདྲེན་ཐུགས་ཀྱི་ཕྲིན་ལས་འཇུག །ཐུབ་པ་ཡེ་ཤེས་སྣ་ཚོགས་ནི། །མཁྱེན་བཞིན་ཀུན་ཏུ་རབ་ཏུ་འཇུག །ལྷའི་བུ་ཡིད་རྣམ་པར་བཤིག་གིས་གསོལ་པ། །སངས་རྒྱས་ས་དང་ཡིད་ཀྱི་
ལས། །སེམས་ཅན་ཐུགས་རྗེས་གཟིགས་པས་འབྱུང་། །སངས་རྒྱས་ཉིད་ལ་ཡེ་ཤེས་ཐབས། །རང་བཞིན་མེད་པར་རབ་ཏུ་མཁྱེན། །ལྷའི་བུ་འདུལ་བ་ལ་མཁས་པས་གསོལ་པ། །སྦྱིན་དང་ཚུལ་