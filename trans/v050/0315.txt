༄༅། །དངོས་མེད་པ། །ཇི་བཞིན་དཔའ་བོ་ཁྱོད་ཀྱིས་མཁྱེན། །བཅིངས་པ་མ་མཆིས་གྲོལ་མ་མཆིས། །ཡང་དག་གཟིགས་ལ་ཕྱག་ཀྱང་འཚལ། །ལྷའི་བུ་འདམ་ལས་རྒལ་
བས་གསོལ་པ། འདོད་པའི་འདམ་ལ་རྒལ་བ་སྟེ། །སྲིད་པའི་འདམ་ལས་དེ་བཞིན་རྒལ། །གཟིགས་པ་མི་མངའ་ལེན་མི་མངའ། །ཡང་སྲིད་རྒལ་ལ་ཕྱག་ཀྱང་འཚལ། །ལྷའི་བུ་ཟང་ཟིང་སྤངས་ཀྱིས་
གསོལ་པ། ཟང་ཟིང་སྤངས་ཤིང་དྲི་མ་སྤངས། །རེ་བ་སྤངས་ཤིང་སྡིག་པའང་སྤངས། །སངས་རྒྱས་སྒྲིབ་པ་རྣམ་སྤངས་པ། །དོན་རྟོགས་ཁྱོད་ལ་ཕྱག་ཀྱང་འཚལ། །ལྷའི་བུ་རེ་བ་སྤངས་པས་གསོལ་
པ། དོན་དང་དོན་མ་ལགས་པ་སྤངས། །ཆགས་པ་མི་མངའ་ངེས་རྟོགས་པ། །བདུད་ཀྱི་ཞགས་ལས་རྣམ་འདས་པ། །ལེན་མེད་ཁྱོད་ལ་ཕྱག་ཀྱང་འཚལ། །ལྷའི་བུ་ཕན་པར་འདོད་པས་གསོལ་པ། །
བདག་ཉིད་དང་ནི་གཞན་རྣམས་ཀྱིས། །ལམ་གང་ཉོན་མོངས་རིམས་མེད་པ། །སྒྲིབ་པ་མེད་པར་གཟིགས་པ་པོ། །དཔའ་ཆེན་ཁྱོད་ཀྱིས་དེ་ཡང་གཟིགས། །ལྷའི་བུ་གྲགས་པ་ཐོབ་ཀྱིས་གསོལ་པ། །
འདྲེན་པ་འཇིག་རྟེན་རྣམ་གྲགས་པ། །ཁྱོད་ཀྱིས་མཁྱེན་ལ་བརྩོན་པ་རྣམས། །ཇི་སྐད་བསྟན་བཞིན་རབ་རྟོག་ན། །ཉོན་མོངས་རྣམ་ནི་ནུབ་པར་འགྱུར། །ལྷའི་བུ་འཇིགས་པ་མེད་པས་གསོལ་པ།
ཆོས་རྣམས་ཀུན་ལ་ངེས་པས་ན། །སྡོམ་པ་གང་ཡང་ཡོང་མ་གཟིགས། །ཡེ་ཤེས་རྒྱ་མཚོ་མི་བསྙེངས་པར། །སེང་གེའི་སྒྲ་ནི་སྒྲོག་པ་མཛད། །ལྷའི་བུ་གང་ནས་ཀྱང་འཇིགས་པ་མེད་པས་གསོལ་པ།
འཇིགས་པ་ཀུན་ལས་ཡང་དག་རྒལ། །ཟུག་རྡུ་ཐམས་ཅད་ཀུན་ཏུ་བཏོན། །བསྙེངས་པ་མི་མངའ་ཞུམ་མི་མངའ། །ཐམས་ཅད་ཟིལ་གནོན་ཕྱག་ཀྱང་འཚལ། །ལྷའི་བུ་གནས་མེད་གྱིས་གསོལ་པ། །ལྷ་