༄༅། །སེམས་ཏེ། ཇི་སྲིད་དུ་བཅོམ་ལྡན་འདས་དེ་བཞིན་གཤེགས་པ་པདྨའི་བླ་མ་དེ་ལས། བྱང་ཆུབ་སེམས་དཔའི་
སྡེ་སྣོད་ཀྱི་རྣམ་གྲངས་མངོན་དུ་མ་ཐོས་པ་དེ་སྲིད་དུ་བདག་ས་ཕྱོགས་འདི་ནས་མི་ལྡང་ཞིང་། དཀྱིལ་མོ་དཀྲུང་མི་ཞིག་གོ་སྙམ་སོ། །ཤ་རིའི་བུ་དེ་ལྟར་དྲང་སྲོང་
བརྩོན་འགྲུས་མ་ཉམས་པས། དེ་ལྟར་བུར་དམ་བཅས་པ་རྟན་པར་བྱས་ནས། ས་ཕྱོགས་དེ་ཉིད་དུ་འདུས་སྟེ། ཞག་བདུན་གྱི་བར་དུ་གནས་སོ། །དེ་ཞག་བདུན་
འདས་པ་དང་། ཤར་ཀྱི་ཕྱོགས་མ་ཚམས་ཀྱི་འཇིག་རྟེན་གྱི་ཁམས་བཅུ་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པ་སངས་རྒྱས་རིན་པོ་ཆེའི་
སྙིང་པོ་ཞེས་བྱ་བ་བྱོན་ནས། ཆོས་ཀྱི་སྒོ་ཚིག་བརྒྱད་པོ་འདི་དག་གིས་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཁོང་དུ་ཆུད་པར་བྱའོ་ཞེས། ཆོས་ཀྱི་སྒོའི་
ཚིག་བརྒྱད་པོ་རྣམས་ཡང་དག་པར་རབ་ཏུ་བསྟན་པ་དང་། དེ་ཆོས་ཀྱི་སྒོའི་ཚིག་རྒྱད་པོ་དེ་དག་གིས་མང་དུ་ཐོས་པ་བསམ་གྱིས་མི་ཁྱབ་པ་བླ་ན་མེད་པ་དང་ལྡན་པར་འགྱུར་
ནས། ས་ཕྱོགས་དེ་ཉིད་ནས་ལངས་ཏེ་སོང་ངོ་། །བརྩོན་འགྲུས་མ་ཉམས་པ་བརྩོན་འགྲུས་ཀྱི་ཕ་རོལ་དུ་ཕྱིན་པ་སྤྱོད་པ་སྟེ། གྲོང་དང་གྲོང་ཁྱེར་དང་། གྲོང་རྡལ་དང་། ལྗོངས།
དང་ཡུལ་འཁོར་དང་། རྒྱལ་པོའི་ཕོ་བྲང་འཁོར་རྣམས་སུ། ལོ་དྲུག་བཅུའི་བར་ཏུ་རྒྱུ་ཞིང་། བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་ཉིད་རབ་ཏུ་བསྟན་ཏོ། །