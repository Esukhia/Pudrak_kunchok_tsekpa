དེ་བཞིན་གཤེགས་པའི་སྙིང་རྗེ་ཆེན་པོ་དེ་ཡང་། ཇི་ལྟར་དག་གི་ལས་ཀྱང་ཁོང་དུ་ཆུད་པར་བྱ་བ་སླ་བ་མ་ཡིན་པ་དེ་ལྟར་ཚད་མེད། དེ་ལྟར་མཚུངས་པ་མེད། དེ་ལྟར་དཔག་
ཏུ་མེད། དེ་ལྟར་བརྗོད་དུ་མེད། དེ་ལྟར་མི་ཟད་ཅིང་ཁོང་དུ་ཆུད་པར་དཀའོ་བོ། དེ་ཅིའི་ཕྱིར་ཞེ་ན། ཇིལྟར་དེ་བཞིན་གཤེགས་པས། བྱང་ཆུབ་ཐོབ་པ་དེ་ལྟར། སེམས་
ཅན་ལ་དེ་བཞིན་གཤེགས་པའི་སྙིང་རྗེ་ཆེན་པོ་འཇུག་སྟེ། བྱང་ཆུབ་ཇི་འདྲ་བ་སྙིང་རྗེ་ཆེན་པོ་ཡང་དེ་འདྲའོ། །དེ་བཞིན་གཤེགས་པས་བྱང་ཆུབ་ཅི་ལྟར་ཐོབ་ཅེ་ན། དེ་བཞིན་
གཤེགས་པས་རྩ་བ་མེད་པ་གནས་མེད་པའི་བྱང་ཆུབ་ཐོབ་པོ།། དེ་ལ་རྩ་བ་གང་གནས་གང་ཞེ་ན། འཇིག་ཚོགས་ནི་རྩ་བའོ། །ཡང་དག་པ་མ་ཡིན་པ། ཀུན་ཏུ་རྟོག་པ་ནི་
གནས་སོ། །དེ་བཞིན་གཤེགས་པའི་བྱང་ཆུབ་མཉམ་པ་ཉིད་ཀྱི་ཕྱིར་དེ་དག་མཉམ་པར་མཁེན་ཏེ། དེའི་ཕྱིར་དེ་བཞིན་གཤེགས་པས་རྩ་བ་མེད་པ་གནས་མེད་པའི་བྱང་ཆུབ་
མངོན་པར་རྫོགས་པར་སངས་རྒྱས་ཞེས་བྱ་སྟེ། སེམས་ཅན་འདི་དག་རྩ་བ་མེད་པ་གནས་མེད་པའི་མི་ཤེས་པས། དེ་དག་ཤེས་པར་བྱའོ། །ཞེས་སེམས་ཅན་རྣམས་ལ་དེ་བཞིན་
གཤེགས་པའི་སྙིང་རྗེ་ཆེན་པོ་འཇུག་གོ། གཞན་ཡང་ཤ་རིའི་བུ་བྱང་ཆུབ་ནི་ཞི་བ་ཉེ་བར་ཞི་བའོ། །དེ་ཇི་ལྟར་ཞི་བ་ཉེ་བར་ཞི་ཞེས་ན། ནང་ཞི་བའོ། །ཕྱི་རོལ་ཉེ་བར་
ཞི་བའོ།། དེ་ཅིའི་ཕྱིར་ཞེ་ན། མིག་ནི་བདག་དང་བདག་གིས་སྟོང་སྟེ། དེའི་རང་བཞིན་འདི་ཡིན་པས་དེའི་ཕྱིར་ཞི་བ་ཞེས་བྱའོ། །དེ་བཞིན་དུ་རྣ་བ་དང་། སྣ་དང་ལྕེ་དང་།