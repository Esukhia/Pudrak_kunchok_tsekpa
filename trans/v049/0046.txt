ཅི་བདག་མ་འོངས་པའི་དུས་ན་འབྱུང་བ་ཞིག་ན། བདག་མ་འོངས་པའི་དུས་ན་གང་དུ་འབྱུང་བར་འགྱུར། བདག་མ་འོངས་པའི་དུས་ན་ཅི་འདྲ་བར་འགྱུར་ཞེས་ནང་དུ་བདག་ཅི་བདག་
སུ་ཞིག །ཅི་ཡོད་དམ་ཅི་མེད་དམ་ཅི་བྱུང་ངམ། ཅི་མ་བྱུང་ངམ། ཅི་འགྱུར། གང་དུ་བྱུང་། བདག་ཅིར་གྱུར། གང་དུ་བྱུང་བ་ཞིག་ན། ཅི་བདག་བྱུང་བ་ཞིག་ན། བདག་
གང་དུ་བྱུང་བ་ཞིག། བདག་དེར་བྱུང་བ་ཞིག་གམ་ཞེས། ཐེ་ཚོམ་ཟ་ཞིང་ཡིད་གཉིས་{ག}་སུ་འགྱུར་ཏེ། དེ་དེ་ལྟར་ཚུལ་བཞིན་མ་ཡིན་པ་ཡིད་ལ་བྱ་བས། ལྟ་བར་གྱུར་པ་དྲུག་ལས་
ལྟ་བ་གང་ཡང་རུང་བ་གཅིག་འབྱུང་བར་འགྱུར་ཏེ། བདག་ཡོད་ཅེས་ལྟ་བར་འགྱུར་བ་དང་། བདག་མེད་ཅེས་ལྟ་བར་འགྱུར་བ་དང་། བདག་ལ་བདག་ཡང་དག་པར་རྗེས་སུ་མཐོང་ཞེས་ལྟ་
བར་འགྱུར་བ་དང་། བདག་ལ་བདག་ཡང་དག་པར་རྗེས་སུ་མི་མཐོང་ཞེས་ལྟ་བར་འགྱུར་བ་དང་། དེ་ནི་བདག་སྟེ་དེ་འཇིག་རྟེན་ནོ་ཞེས་ལྟ་བར་འགྱུར་བ་དང་། གལ་ཏེ་རྐྱེན་ལ་རྟེན་ན་འབྱུང་
བ་ནི་རྟག་པར་རྟེན་པ་ཐེར་ཟུག་པ་མི་འགྱུར་བའི་ཆོས་ཅན་ཐེར་ཟུག་པ་ཡང་དག་པར་འདུག་པ་འམ། འདུག་པ་འགྱུར་ཞེས་ལྟ་བར་འགྱུར་བ་དེ་ནི་ཚུལ་བཞིན་མ་ཡིན་པ་ཡིད་ལ་བྱེད་པ་ཞེས་བྱའོ། །
ཡང་དག་པ་མ་ཡིན་པ་ཀུན་རྟོག་ཡོད་ན། ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་འགྱུར་གྱི། ཡང་དག་པ་མ་ཡིན་པ་ཀུན་རྟོག་པ་མེད་ན་ཚུལ་བཞིན་པ་ཡིད་ལ་བྱེད་པར་གདགས་པར་
མི་འགྱུར་ཏེ། ཡང་དག་པ་མ་ཡིན་པ་ཀུན་རྟོག་པ་གང་ཞེ་ན། འདི་ལྟ་སྟེ། བདག་དང་སེམས་དང་། སྲོག་དང་། སྐྱེས་བུ་དང་། གང་ཟག་དང་། སྐྱེ་བ་པོ་དང་། ཤེད་ལས་སྐྱེས་དང་། ཤེད་བུ་དང་