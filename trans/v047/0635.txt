༄༅། །པར་བལྟའོ། །གང་གིས་བདག་གཅེར་བུར་རི་ལ་འདུག་པར་ཀུན་ཏུ་ཤེས་ན། བྱང་ཆུབ་སེམས་དཔའ་དེ་ནི་ས་བཞི་པར་བལྟ་སྟེ། བདུད་ཀྱི་ལས་ཀྱང་རྟོགས་པར་བྱའོ། །
རྡོ་རྗེ་རབ་འཇོམ་གཞན་ཡང་བྱང་ཆུབ་སེམས་དཔའ་གང་གིས་རྨི་ལམ་ན། བདག་ཕྱོགས་མཚམས་ན་འདུག་པར་ཀུན་ཏུ་ཤེས་ན། གང་ཟག་དེ་ནི་དགེ་བའི་བཤེས་གཉེན་གྱིས་ཡོངས་སུ་སྤངས་པ་སྟེ།
བྱང་ཆུབ་སེམས་དཔའ་དེ་ས་དང་པོ་པར་བལྟའོ། །དེ་ནི་བློ་ཆུང་བ་དང་། ལེ་ལོ་ཆེ་བ་དང༌། སེམས་ལ་མྱ་ངན་མང་བ་དང༌། གནོད་པ་མང་བ་དང༌། སྐྱེ་བོ་མང་པོ་སྡང་བ་དང༌། ནད་མང་བ་དང་། སེམས་
གཡེང་བར་ཡང་འགྱུར་རོ། །དགེ་བའི་རྩ་བ་དག་ལ་རབ་ཏུ་འབྱུང་བར་འགྱུར་ཞིང་ཕྱིར་ཡང་ལྡོག་པར་འགྱུར་རོ། །ལོངས་སྤྱོད་དག་ཀྱང་ཚེགས་ཆེན་པོས་ཐོབ་པར་འགྱུར་ཞིང་ཉོན་མོངས་
པ་མང་པོར་ཡང་འགྱུར་རོ། །དེས་ནི་རྙེད་པའི་ཕྱིར་ཆོས་སྨྲ་པ་ལ་སྨོད་ཅིང་ཆོས་ཀྱང་སྤངས་ལ་མ་དད་པ་དང༌། མ་མོས་པ་དང༌། ངོ་ཚ་མེད་པས་ཆོས་སྨྲ་བ་ལ་བསྙེན་བཀུར་བྱས་པ་
ཡིན་པས། དེས་དྲང་པོར་ཆོས་སྨྲ་བ་ལ་བསྟེན་པར་བྱའོ། །དེས་གལ་ཏེ་ཞེ་འགྲས་པ་མེད་པའི་སེམས་ཀྱིས་རྫས་ཐམས་ཅད་ཡོངས་སུ་གཏང་བར་གྱུར་ན། དེས་ན་བྱང་ཆུབ་ཏུ་ངེས་
པར་བྱུང་བར་འགྱུར་ཏེ། བྱང་ཆུབ་སེམས་དཔའ་དེ་ནི་ས་དྲུག་པའི་བར་དག་ལ་ཡང་རེག་པར་འགྱུར་བས། དེས་ཀྱང་སྐྱོན་ཆུང་ངུ་དང་། འབྲིང་དང་། ཆེན་པོ་དག་གཞོམ་པ་ལ་
བརྩོན་པར་བྱའོ། །རྡོ་རྗེ་རབ་འཇོམ་གཞན་ཡང་བྱང་ཆུབ་སེམས་དཔའ་གང་གིས་རྨི་ལམ་ན། བདག་སྔོན་མ་མཐོང་བའི་ཡུལ་དུ་ཕྱིན་པ་ཀུན་ཏུ་ཤེས་ན། དེ་ལ་བདུད་ཀྱི་ལས་དང༌།