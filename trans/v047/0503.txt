༄༅། །གནང་གིས་དེ་ལ་ཁྱེད་དཔུང་དང་བཅས། གཡོག་འཁོར་དང་བཅས་པར་མི་གཡེང་བའི་སེམས་ཀྱི་ཞག་བདུན་གྱི་བར་དུ་ལས་གཞན་མི་བྱེད་
པར་དེ་བཞིན་གཤེགས་པ་ལ་མཆོད་པ་དང་། རིམ་གྲོ་བྱ་བར་སྤྲོ་བར་གྱིས་ཤིག །ལྕང་ལོ་ཅན་གྱི་ཕོ་བྲང་འཁོར་ན་གནོད་སྦྱིན་དང་། སྲིན་པོ་དང་། ཡི་དྭགས་དང་། ཤ་ཟ་
དང་། དྲི་ཟ་དང་། གྲུལ་བུམ་དང་། གསང་བ་པ་དང་། ལྟོ་འཕྱེ་ཆེན་པོ་ཇི་སྙེད་འཁོད་པ་དང་། དེ་མ་ཡིན་པའི་སེམས་ཅན་གཞན་དག་འཁོད་པ་དེ་དག་ལ་འང་གྲོགས་པོ་དག་
ཤེས་པར་གྱིས་ཤིག །ཁོ་བོས་བཅོམ་ལྡན་འདས་ལྕང་ལོ་ཅན་གྱི་ཕོ་བྲང་འཁོར་འདིར་སྤྱན་དྲངས་ན་གཤེགས་པར་གནང་གིས་དེ་ལ་ཁྱོད་ཀྱིས་ངན་སེམས་མེད་པ་དང་། སྡང་བ་
མེད་པ་དང་། དག་པ་དང་། དད་པ་དང་། མཆོག་ཏུ་དགའ་བ་མང་པོས་བཅོམ་ལྡན་འདས་དེ་ལ་བསྙེན་བཀུར་གྱིས་ཤིག །ཆོས་ཀྱང་ཉོན་ཅིག་ཅེས་བཀོའོ། །དེ་ནས་གསང་
བའི་བདག་པོ་ལག་ན་རྡོ་རྗེས་བུ་ཐུ་བོ་རྡོ་རྗེའི་སྡེ་ཞེས་བྱ་བ་ལ་སྨྲས་པ། བཞིན་བཟངས་ཁྱོད་རང་གི་རྫུ་འཕྲུལ་གྱི་སྟོབས་ཀྱིས་སོང་ལ་ཚངས་རིས་ནས་བཟུང་སྟེ། བརྒྲ་བྱིན་གྱི་བར་གྱི་ལྷ་
རྣམས་ལ། བཅོམ་ལྡན་འདས་གསང་བ་པའི་བདག་པོ་ལག་ན་རྡོ་རྗེའི་གནས་ལྕང་ལོ་ཅན་གྱི་ཕོ་བྲང་འཁོར་དུ་གདུགས་ཚོད་གསོལ་གྱིས། ཁྱེད་ཀྱི་ནང་ནས་སུ་ལྟ་འདོད་པ་དེ་
མྱུར་དུ་ཤོག་ཤིག་ཅེས་སྦྲོན་ཅིག །ཡབ་དེ་ལྟར་བགྱིའོ་ཞེས་ཏེ་ཇི་སྐད་བསྒོ་བ་བཞིན་དུ། གསང་བ་པའི་བདག་པོའི་བུ་དེས་བྱས་སོ། །དེ་ནས་གསང་བ་པའི་བདག་པོ་ལག་ན་རྡོ་རྗེས་