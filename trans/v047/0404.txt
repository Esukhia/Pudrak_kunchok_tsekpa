འདི་སྐད་ཅེས་གསོལ་ཏོ། །བཅོམ་ལྡན་འདས་འདི་ལྟར་གསོལ་བ་འདེབས་པ་འདི་སུ་ཞིག་ལགས། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་འདི་ནི་མེའུ་འགལ་
གྱི་བུ་སྟེ། སངས་རྒྱས་ཀྱི་ཞིང་འདི་ནས་ནུབ་ཕྱོགས་སུ་སངས་རྒྱས་ཀྱི་ཞིང་གང་གའི་ཀླུང་དགུ་བཅུ་རྩ་དགུའི་བྱེ་མ་སྙེད་འདས་པར་སོང་ཏེ། འཇིག་རྟེན་གྱི་ཁམས་འོད་གཟེར་གྱི་
རྒྱལ་མཚན་ཞེས་བྱ་བ་དེར། བཅོམ་ལྡན་འདས་འོད་གཟེར་གྱི་རྒྱལ་པོའི་སངས་རྒྱས་ཀྱི་ཞིང་ན་གནས་ཏེ། དེ་འཇིག་རྟེན་གྱི་ཁམས་འདིར་འོང་བར་འདོད་ནས་གསོལ་བ་འདེབས་པའི་སྒྲ་
དེ་ལྟ་བུ་བྱུང་ངོ་། ། ཀུན་དགའ་བོས་གསོལ་པ། བཅོམ་ལྡན་འདས་མིའུ་དགལ་གྱི་བུ་ཆེན་པོ་ཅིའི་སླད་དུ་འཇིག་རྟེན་གྱི་ཁམས་དེར་མཆིས། བཀའ་སྩལ་པ། ཀུན་དགའ་བོ། །
མེའུ་འགལ་གྱི་བུ་འདི་སླར་འོངས་པ་དང་འདི་ཉིད་དུ་ཐོས་པར་འགྱུར་རོ། །དེ་ནས་ཐམས་ཅད་དང་ལྡན་པའི་འཁོར་དེས་ཐལ་མོ་སྦྱར་ཏེ། བཅོམ་ལྡན་འདས་ལ་འདི་སྐད་ཅེས་གསོལ་
ཏོ། །བཅོམ་ལྡན་འདས་འཇིག་རྟེན་གྱི་ཁམས་འོད་གཟེར་གྱི་རྒྱལ་མཚན་དེ་དང༌། དེ་བཞིན་གཤེགས་པ་འོད་གཟེར་རྒྱལ་པོ་དེ་དང༌། བྱང་ཆུབ་སེམས་དཔའ་དེ་དག་དང་།
གནས་བརྟན་མེའུ་འགལ་གྱི་བུ་ཆེན་པོ་ལ་ལྟ་བར་འཚལ་ལོ། ། དེ་ནས་བཅོམ་ལྡན་འདས་ཀྱི་འཁོར་དེས་གསོལ་བ་བཏབ་པ་མཁྱེན་ནས་མཛོད་སྤུ་ནས་ཐམས་ཅད་ཀྱི་རྗེས་སུ་སོང་
བ་ཞེས་བྱ་བའི་འོད་གཟེར་ཕྱུང་སྟེ། འོད་གཟེར་དེས་སངས་རྒྱས་ཀྱི་ཞིང་གང་གའི་ཀླུང་དགུ་བཅུ་རྩ་དགུའི་བྱེ་མ་སྙེད་པོ་དེ་དག་ལས་ཐལ་ཏེ། འཇིག་རྟེན་གྱི་ཁམས་འོད་གཟེར་