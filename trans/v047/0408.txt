མིན་པའི་ཚིག་གིས་ནི། །ཉོན་མོངས་གཟུགས་མྱེད་ཞི་བར་བྱེད། །ཇི་ལྟར་གཟུགས་ནི་གཟུགས་མེད་པ། །ཐམས་ཅད་དུ་ནི་མི་དམིགས་ཏི། །དེ་ལྟར་ཉོན་མོངས་གཟུགས་
མེད་པ། །ཤིན་ཏུ་དམིགས་པར་མི་འགྱུར་རོ། །ཇི་ལྟར་ཚིག་ནི་ཡོད་མིན་ཏེ། །ནང་དང་ཕྱི་རོལ་མི་གནས་པ། །དེ་ལྟར་ཉོན་མོངས་རྣམས་མེད་ཅིང་། །ནང་དང་ཕྱི་རོལ་མི་
གནས་སོ། །ཇི་ལྟར་ཕྱོགས་བཅུའི་སངས་རྒྱས་གསུང་། །གང་ཡང་རྙེད་པར་མི་འགྱུར་བ། །དེ་ལྟར་ཉོན་མོངས་མི་དམིགས་ཀྱང་། །དེ་ནི་ཚིག་གིས་བརྗོད་པ་ཡིན། །
སེམས་ཅན་དག་ནི་ཀུན་གྱི་ཚིག །རབ་འབྲིང་ཐ་མ་གང་ཡིན་པ། །དེ་དག་ལུས་དང་སེམས་མི་གནས། །གནས་པ་མེད་པ་ཡང་མ་ཡིན། །ཇི་ལྟར་སིལ་སྙན་འཁྲུལ་འཁོར་
བྱས། །རླུང་གིས་བསྐྱོད་ནས་སྒྲ་འབྱུང་བ། །སྒྲ་འབྱིན་བྱེད་པ་གང་ཡང་མེད། །འོན་ཀྱང་སྒྲ་རྣམས་དེ་དག་འབྱུང་། །དེ་ལྟར་སྔོན་ཆད་རྣམས་དག་ཕྱིར། །སེམས་ཅན་ཀུན་གྱི་
བསམ་པས་བསྐྱོད། །སངས་རྒྱས་ཀྱི་ནི་གསུང་འབྱུང་ཡང་། །འདི་ལ་དེ་ནི་རྟོག་མི་མངའ། །ཇི་ལྟར་བྲག་ཆ་རྣམས་ཀྱི་སྒྲ། །ནང་དང་ཕྱི་རོལ་མི་གནས་པ། །དེ་ལྟར་མི་ཡི་
དབང་པོ་གསུང་། །ནང་དང་ཕྱི་རོལ་མི་གནས་སོ། །ཇི་ལྟར་རིན་ཆེན་མི་རྟོག་པར། །སྣང་བས་སེམས་ཅན་ཚིམ་བྱེད་པ། །དེ་ལྟར་རྒྱལ་བའི་མི་རྟོག་གསུང་། །སྒྲ་ཀུན་རབ་
ཏུ་རྫོགས་པར་བྱེད། །ཞི་བའི་བློ་གྲོས་གཞན་ཡང་དེ་བཞིན་གཤེགས་པའི་གསུང་གིས་གསང་བ་ནི་སེམས་བ་ནི་ཐམས་ཅད་ཀྱི་སྐད་ཀྱི་འཇུག་པ་ཇི་ལྟ་བ་བཞིན་