༄༅། །སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་བཀའ་སྩལ་པའི་དོན་བདག་གིས་འཚལ་བ་ལྟར་ན། 
བྱང་ཆུབ་སེམས་དཔའ་གང་ལས་ཀྱི་སྒྲིབ་པ་མངོན་བར་འདུ་མི་བགྱི་བར་འཚལ་བ་དང་། ལས་ཀྱི་སྒྲིབ་པ་སྦྱང་བར་འཚལ་བ་དང་། མ་སྣད་ཅིང་མ་སྨས་ལ་བདེ་
བར་ཡོངས་སུ་ཐར་པར་འཚལ་བས་ལྔ་བརྒྱ་པ་ཐ་མ་ལ་བྱང་ཆུབ་སེམས་དཔའི་སྤྱོད་པ་ཐམས་ཅད་ལ་མོས་པར་བགྱིའོ། །ཐེ་ཙོམ་མ་མཆིས་པ་མང་བར་བགྱིའོ། །
གཞན་གྱི་འཕྲུལ་པ་མི་ཚོལ་བ་དང་། ཕན་ཡོན་ཡོངས་སུ་གཟུང་བ་དང་སྙིང་པོ་འཚལ་བར་བགྱིའོ། །བཀའ་སྩལ་པ། བྱམས་པ་དེ་དེ་བཞིན་ཏེ། བྱང་ཆུབ་སེམས་
དཔས་བྱང་ཆུབ་སེམས་དཔའི་སྤྱོད་པ་རྣམས་ལ་ཐེ་ཙོམ་མེད་པ་མང་བར་བྱའོ། །དེ་ཅིའི་ཕྱིར་ཞེ་ན། བྱམས་པ་བྱང་ཆུབ་སེམས་དཔའ་ཤེས་རབ་སྤྱོད་པ་
རྣམས་ཀྱི་སྤྱོད་པ་ནི། འཇིག་རྟེན་ཐམས་ཅད་དང་མི་འཐུན་པའི་ཕྱིར་རོ། །བྱམས་པ་དཔེར་ན། རྒྱུན་ཏུ་ཞུགས་པ་ནི་སོ་སོ་སྐྱེ་བོའི་སྤྱོད་པ་ན་ཡང་སྣང་ལ། 
བྱི་བ་སོ་སོའི་སྐྱེ་བོའི་ཉེས་པ་དག་གིས་ཀྱང་གོས་པར་མི་འགྱུར་ཏེ། འདོད་ཆགས་དང་། ཞེ་སྡང་དང་། གཏི་མུག་གང་དག་གིས་བྱིས་པ་སོ་སོའི་སྐྱེ་བོ་རྣམས་
ལོག་པར་ལྟུང་བར་འགྲོ་བར་འགྱུར་བའི་འདོད་ཆགས་དང་། ཞེ་སྡང་དང་། གཏི་མུག་དེ་དག་ཉིད་ཀྱིས་རྒྱུན་ཏུ་ཞུགས་པའི་ལོག་པར་ལྟུང་བར་འགྲོ་བར་མི་འགྱུར་ཏེ། 