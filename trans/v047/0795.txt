༄༅། །བརྩེགས་པ་ཆེན་པོའི་ཆོས་ཀྱི་རྣམ་གྲངས་ཀྱི་ལེའུ་སྟོང་ཕྲག་བརྒྱ་པ་ལས། འོད་དཔག་མེད་ཀྱི་བཀོད་པའི་ལེའུ་ཞེས་བྱ་བ་སྟེ།། འདུས་པ་ལྔ་པ་
རྫོགས་སྷོ།། །།འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས། ལེའུ་
ཉི་ཤུ་ལྔ་པ་སྟེ།། འཕགས་པ་ལྷག་པའི་བསམ་པ་བསྐུལ་བ།། །།བམ་པོ་དང་པོའོ།། །། ༄། །རྒྱ་གར་སྐད་དུ། 
ཨརྱ་ཨདྱ་ཤ་ཡ་སན་ཙཱོ་ད་ན། ན་མ་མཧཱ་ཡ་ན་སུ་ཏྲ། །།བོད་སྐད་དུ། འཕགས་པ་ལྷག་པའི་བསམ་པ་བསྐུལ་བ་ཞེས་བྱ་བ་ཐེག་པ་ཆེན་པོའི་མདོ། །
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་བ་ར་ན་སེ་ན།
དྲང་སྲོང་ལྷུང་བ་རི་དགས་ཀྱི་ནགས་ན། དགེ་སློང་སྟོང་ཐམ་པའི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་ལྔ་བརྒྱ་ཕལ་ཆེར་དགེ་བའི་རྩ་བ་ཡོངས་སུ་
སྨིན་པ། ལས་ཀྱི་སྒྲིབ་པ་གསལ་བ་ཤ་སྟག་དང་ཐབས་གཅིག་ཏུ་བཞུགས་ཏེ། དེའི་ཚེ་དེ་ན་བྱང་ཆུབ་སེམས་དཔའ་ཁ་གཅིག་འདུ་འཛི་ལ་དགའ་བར་གནས་ཤིང་།
གཉིད་ལ་དགའ་བ་དང་། ལས་ལ་དགའ་བ་དང་། སྨྲ་བ་ལ་དགའ་བ་དང་། སྤྲོས་པ་ལ་དགའ་བ་དང་། སྤགས་པས་སྤགས་པར་གྱུར་པ་དང༌། རིགས་པ་མེད་པ་དང་།