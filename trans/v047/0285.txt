༄༅། །བྱང་ཆུབ་སེམས་དཔའ་ཕུན་སུམ་ཚོགས་པ་བསམ་གྱིས་མི་ཁྱབ་པ་ཡང་འཛིན་པར་འགྱུར་རོ། །བཀོད་པ་མཐའ་ཡས་ཆོས་ཐམས་ཅད་སྤྲོས་
པ་མེད་པ་ལ་གནས་པའི་བྱང་ཆུབ་སེམས་དཔའ་རྣམས་ལ་གཟུངས་ཀྱི་སྒོ་རྣམ་པར་སྦྱོང་བའི་ཆོས་འདི་མངོན་དུ་འགྱུར་ཞིང་། །ཡོན་ཏན་ཁྱད་པར་ཚད་མེད་པ་བསམ་
གྱིས་མི་ཁྱབ་པ་གཞན་ཡང་ཡོངས་སུ་འཛིན་པར་འགྱུར་ཏོ། །བཀོད་པ་མཐའ་ཡས་འདི་ནི་གཟུངས་ཀྱི་སྒོ་བསྟན་པའི་ཆོས་ཀྱི་རྣམས་གྲངས་འདི་ལ་ཆོས་རིམ་པར་ཕྱེ་
བ་གསུམ་པ་ཡིན་ནོ། །བཀོད་པ་མཐའ་ཡས་དེ་ལྟ་བས་ངའི་རྗེས་སུ་སློབ་པར་འདོད་པའི་བྱང་ཆུབ་སེམས་དཔའས་ཕྱི་མའི་དུས་ན་དགེ་བའི་བཤེས་གཉེན་གྱི་རྗེས་སུ་
འབྲང་བ་དང་། མི་དགེ་བའི་གྲོགས་ཡོངས་སུ་སྤང་བ་དང་། ཆོས་འདི་དག་ཀུན་བསྲུང་བར་གནས་པ་དང་། ལུས་དང་སྲོག་ཀྱང་ཡོངས་སུ་བཏང་སྟེ། །གཟུངས་ཀྱི་ཕྱག་
རྒྱ་འདི་ཡང་དག་པར་གཟུང་པར་བྱའོ། །བཀོད་པ་མཐའ་ཡས་དཔེར་ན། སྟོན་ཟླ་འབྲིང་པོའི་ཟླ་བ་ཉིད་དཀྱིལ་འཁོར་སྐར་མ་རྣམས་ཀྱིས་ཡོངས་སུ་བསྐོར་བ་ནི། །
ཤིན་ཏུ་ལམ་མེ་ལྷང་ངེར་འདུག་གོ །དེ་བཞིན་དུ་གཟུངས་ཀྱི་ཕྱག་རྒྱ་བསྟན་པ་རིམ་པར་ཕྱེ་བས་ཡང་དག་པར་བསྡུས་པ་འདི་ཡང་མདོའ་སྡེ་ཐམས་ཅད་ཀྱི་ཁོངས་སུ་
གཏོགས་ཤིང་སྙིང་པར་འགྱུར་ལ་མཛེས་ཤིང་བརྗིད་པ་ཡིན་ནོ། །འདི་དག་ཐམས་ཅད་གུས་པ་ཆེན་པོས་སྦྱངས་པ་མཐའ་ཡས་པ་ལ་ངེས་བར་འབྱུང་བ་ཡིན་པས། 