༄༅། །ཡུལ་བ། །སྲོག་གི་དོན་གྱི་ཆེད་དུ་ཡང་། །སུ་ཡང་བསླབ་པ་འདའ་མི་ནུས། །ཁུར་གྱིས་འདུ་ཤེས་སྐྱེད་གྱུར་པ། །མཁས་པ་
ཟས་ལ་བརྐམ་པ་མེད། །དེ་ལ་མི་སྡུག་སྐོམ་པར་བྱེད། །དེ་ལ་འགྲོ་བ་རྣམ་པར་སྦྱོང་། །འདོད་པའི་ཟག་པ་སྤང་བའི་ཕྱིར། །འདུ་ཤེས་ཐམས་ཅད་རྣམ་པར་འཇིག །
དེ་དག་བསྟན་པ་འདི་ལ་ནི། །རབ་ཏུ་འབྱུང་བར་སྐམས་འབྱེད་དོ། །ཡང་དང་ཡང་དུ་ཡོངས་བཙལ་ན། །གང་ལ་སྙིང་པོ་མི་དམིགས་པ། །སྟོང་པ་ཉིད་ནི་གར་བརྗོད་པ། །
ཆོས་ལ་མཁས་པ་མི་སྨོད་དོ། །གང་དག་སྟོང་ཉིད་ཚུལ་མཁས་པ། །དེ་དག་དགའ་ཞིང་ཤེས་རབ་ཆེ། །བདུད་དཔུང་བཅས་པ་སྐྲག་པར་བྱེད། །དེ་དང་དེ་དག་སྦྱིན་པ་
སྦྱོང་། །དེ་དག་ལ་ནི་དགའ་བ་མེད། །སྟོང་པ་ཉིད་དང་འགལ་མི་བྱེད། །དཔའ་བོ་དེ་དག་སངས་རྒྱས་སྲས། །རྐང་གཉིས་ནང་ན་སྦྱིན་པའི་གནས། །བློ་གྲོས་ངན་པ་
མང་བྱུང་ཚེ། །དམ་པའི་ཆོས་འབྱུང་གནས་པར་འགྱུར། །བག་ཡོད་པས་ནི་ཚོལ་བ་ཡིས། །དགེ་སློང་དེས་པ་ཉུང་བར་འགྱུར། །འཆི་བ{འ}་མྱུར་དུ་འབྱུང་འགྱུར་ལ། །
བདག་གི་ཡང་དག་ཉིད་ཀྱི་གཏམ། །ཉིན་དང་མཚན་དུ་བརྗོད་འགྱུར་ཞེས། །མཁས་པས་སྐྱོ་བ་བསྐྱེད་པར་བྱ། །རྐང་གཉིས་དམ་པ་མ་གཏོགས་པར། །འཇིག་རྟེན་
ན་ནི་སྐྱབས་གཞན་མེད། །བསླབ་པ་རྣམས་ལ་བདག་བསླབས་ལ། །འཆི་བའི་དུས་བྱེད་འགྱུར་བར་བྱ། །དགོངས་ཏེ་བཤད་པ་འདི་ལྟ་བུ། །གང་དག་མི་ཤེས་