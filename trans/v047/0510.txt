ཉིད་ཀྱི་སེང་གེའི་གདན་ཇི་ལྟར་བཤམས་པ་ལ་བཞུགས་སོ། །བྱང་ཆུབ་སེམས་དཔའ་དང་། ཉན་ཐོས་ཆེན་པོ་དེ་དག་དང་། ཐམས་ཅད་དང་ལྡན་པའི་འཁོར་ཀྱང་སྟན་ཅི་རིགས་
པ་ལ་འཁོད་དོ། །དེ་ནས་གསང་བ་པའི་བདག་པོ་ལག་ན་རྡོ་རྗེས་བརྒྱ་སྦྱིན་དང་། ཚངས་པ་དང་། འཇིག་རྟེན་སྐྱོང་བ་དེ་དག་དང་། ལྷའི་འཁོར་ཆེན་པོ་དེ་ལ་འདི་སྐད་ཅེས་
སྨྲས་སོ། །ཁྱོད་དེ་བཞིན་གཤེགས་པ་ལ་སུ་བ་གྱིས་ཤིག །མཆོད་པ་དང་རིམ་གྲོ་གྱིས་ཤིག །དེ་ནི་དེ་བཞིན་གཤེགས་པས་ཀྱང་། དེ་ལ་གང་དག་ཡིད་རང་དང་། ཞལ་
ཏར་བྱ་བ་བྱེད་པ་ནི། །དེ་དག་བསོད་ནམས་བསྐལ་བ་ཅན། །དེ་དག་ཡོན་ནི་ཆུང་བ་མིན། །ཞེས་བཀའ་སྩལ་ཀྱིས། དེ་ལ་གྲོགས་པོ་དག་ཁྱེད་ཀྱིས་རྗེས་སུ་ཡི་རང་བ་དང་ལྡན་
པ་དང་། ཞལ་ཏ་བྱ་བ་དང་ལྡན་པའི་བསོད་ནམས་བྱ་བའི་དངོས་པོ་ལོང་ཤིག །དེ་ནས་ལྷའི་བུ་དེ་དག་གིས་འཁོར་གྱི་ཁྱམས་བཀོད་པ་དེ་དང་། སེང་གེའི་ཁྲི་བཀོད་པ་ཡང་
མཐོང་ངོ་། །དེ་མཐོང་ནས་ངོ་མཚར་དུ་གྱུར་ཏེ། འདི་དེ་བཞིན་གཤེགས་པའི་མཐུ་འམ། འོན་ཏེ་གསང་བ་པའི་བདག་པོས་མཐུ་འམ། སུའི་ཡིན་ཞེས་ཆེད་དུ་བརྗོད་པ་དང་།
དེ་དག་གིས་བར་སྣང་ལས་འདི་ནི་གསང་བ་པའི་བདག་པོའི་བྱིན་གྱི་རླབས་ཡིན་ཏེ། གྲོགས་པོ་དག་སངས་རྒྱས་ཀྱི་ཞིང་འདི་ནས་ཤར་ཕྱོགས་{སུ་}ལོགས་སུ་སངས་རྒྱས་ཀྱི་ཞིང་གང་
གའི་ཀླུང་གི་བྱེ་མ་སྙེད་འདས་པ་ན། འཇིག་རྟེན་གྱི་ཁམས་ཡོན་ཏན་རིན་པོ་ཆེ་མཐའ་ཡས་པ་བཀོད་པ་ཞེས་བྱ་བ་དེ་ན། དེ་བཞིན་གཤེགས་པ་བཀོད་པ་ཆེན་པོའི་རྒྱལ་པོ་ཞེས་