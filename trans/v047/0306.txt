ཉོན་ལ་ཡིད་ལ་ཟུང་ཤིན་དང༌། བྱང་ཆུབ་སེམས་དཔའི་གསང་བའི་གནས་རྣམས་བཤད་པར་བྱའོ།། ཞི་བའི་བློ་གྲོས་གང་ཚུན་ཚད་བཅོམ་ལྡན་འདས་དེ་བཞིན་
གཤེགས་པ་མར་མེ་མཛད་ཀྱིས་དེ་བཞིན་གཤེགས་པ་བྱང་ཆུབ་སེམས་དཔར་གྱུར་བ་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུས་བསྟན་པ་དེ་ཚུན་
ཆད་ཁོ་བོ་བྱང་ཆུབ་སེམས་དཔའི་ཞ་འབྲིང་ན་འདུག་འདུག་ན། བྱང་ཆུབ་སེམས་དཔའི་ལུས་འགྱུར་བ་འམ། ལུས་ཚུལ་འཆོས་པ་ཁོ་བོ་ནམ་ཡང་མ་མཐོང་ངོ་། ངག་གི་
འགྱུར་བ་འམ། ངག་གི་ཁ་གསག་ཀྱང་མ་ཐོས། སེམས་འགྱུར་བ་འམ། སེམས་གཡོ་བ་ཡང་མ་མཐོང་ངོ་། དེ་ལུས་དང་། སེམས་ཀྱི་སྤྱོད་ལམ་ཀྱིས་སེམས་ཅན་
རྣམས་ཡོངས་སུ་སྨིན་པར་བྱེད་དེ། ཚིག་ཏུ་ནི་མི་སྨྲའོ།། སེམས་ཅན་ཡོངས་སུ་སྨིན་པར་བྱ་བའི་ཕྱིར། དེའི་ལུས་ཀྱི་སྤྱོད་ལམ་མཐའ་ཡས་མུ་མེད་པར་སྣང་སྟེ། །
ཞི་བའི་བློ་གྲོས་སེམས་ཅན་ཐམས་ཅད་ཀྱི་ལུས་ཀྱི་སྤྱོད་ལམ་ཇི་སྙེད་པ། བྱང་ཆུབ་སེམས་དཔའི་ལུས་ཀྱི་སྤྱོད་ལམ་ཡང་དེ་སྙེད་དུ་ལྷུན་གྱིས་གྲུབ་ཅིང་སྒྲིབ་པ་མེད་པར་
གནས་སོ།། འདི་ལྟ་སྟེ་གསམ་གཏན་གྱིས་འདུལ་བའི་སེམས་ཅན་རྣམས་ལ་བསམ་གཏན་ཀྱི་སྤྱོད་ལན་སྟོན་ཏོ།། རྒྱུད་ཀྱི་སྒྲ་དང་། གླུའི་དབྱངས་ཀྱིས་འདུལ་བའི་
སེམས་ཅན་རྣམས་ལ་རྒྱུད་ཀྱི་སྒྲ་དང་། གླུའི་དབྱངས་ཀྱི་སྤྱོད་ལམ་དང༌། ཁྱེའུས་འདུལ་བའི་སེམས་ཅན་རྣམས་ལ་ཁྱེའུའི་སྤྱོད་ལམ་དང་། བུ་མོས་འདུལ་བའི་སེམས་