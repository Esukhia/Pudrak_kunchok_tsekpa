༄༅། །གཏོགས་སོ། །གཟུགས་མེད་པའི་ཁམས་སུ་མི་གཏོགས་སོ། །གང་ཐམས་ཅད་དུ་གཏོགས་བ་མ་ཡིན་པ་དེ་ལ་ནི་ཁ་དོག་མེད། རྟགས་མེད།
དབྱིབས་མེད། གང་ལ་ཁ་དོག་མེད་རྟགས་མེད་དབྱིབས་མེད་པ་དེ་ནི་དེ་འདྲ་བ་ཉིད་རྗེས་སུ་གཏོགས་སོ། །དེ་ཅི་འདྲ་བ་རྗེས་སུ་གཏོགས་པ་དེ་འདྲ་བ་ཉིད་རབ་ཏུ་གཏོགས་སོ། །
ཅིའི་ཕྱིར་རྗེས་སུ་གཏོགས་པ་དང་། རབ་ཏུ་གཏོགས་པ་ཞེས་བྱ་ཞེ་ན། དེ་ལ་རྗེས་སུ་རྟོགས་པར་བྱ་བ་འམ། རབ་ཏུ་རྟོགས་པར་བྱ་བའི་ཆོས་ཕྲ་རབ་ཙམ་ཡང་མི་དམིགས་
པས། དེའི་ཕྱིར་རྗེས་སུ་རྟོགས་པ་དང་། རབ་ཏུ་རྟོགས་པ་ཞེས་བྱ་སྟེ། ཞི་བའི་བློ་གྲོས་འདི་ཡང་བྱང་ཆུབ་སེམས་དཔའི་སེམས་ཀྱི་གསང་བའོ། །ཞི་བའི་བློ་གྲོས་གཞན་
ཡང་བྱང་ཆུབ་སེམས་དཔའི་སེམས་ཀྱི་གསང་བ་ནི། གང་བྱམས་པ་ཡང་ཡིན་ལ་བདག་མེད་པ་ཉིད་ཀྱང་ཡིན། སྙིང་རྗེ་ཡང་ཡིན་ལ་སེམས་ཅན་མེད་པ་ཉིད་ཀྱང་ཡིན།
དགའ་བ་ཡང་ཡིན་ལ་སྲོག་མེད་པ་ཉིད་ཀྱང་ཡིན། བཏང་སྙོམས་ཀྱང་ཡིན་ལ་གང་ཟག་མེད་པ་ཉིད་ཀྱང་ཡིན། སྦྱིན་པ་ཡང་ཡིན་ལ་སེམས་དུལ་བ་ཉིད་ཀྱང་ཡིན།
ཚུལ་ཁྲིམས་ཀྱང་ཡིན་ལ་སེམས་ཞི་བ་ཉིད་ཀྱང་ཡིན། བཟོད་པ་ཡང་ཡིན་ལ་སེམས་མི་ཟད་པ་ཉིད་ཀྱང་ཡིན། བརྩོན་འགྲུས་ཀྱང་ཡིན་ལ་སེམས་དབེན་པ་
ཉིད་ཀྱང་ཡིན། བསམ་གཏན་ཡང་ཡིན་ལ་སེམས་ངེས་པར་སེམས་པ་ཉིད་ཀྱང་ཡིན། ཤེས་རབ་ཀྱང་ཡིན་ལ་རྒྱུ་བ་མེད་པའི་སེམས་ཉིད་ཀྱང་ཡིན། དྲན་པ་ཉེ་བར་