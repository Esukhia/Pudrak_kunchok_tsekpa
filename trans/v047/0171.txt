༄༅། །བཀོད་པ་མཐའ་ཡས་དེ་ལ་ཁྱོད་ལ་སྩོགས་པ་དེ་བཞིན་གཤེགས་པའི་རྗེས་སུ་སློབ་པའི་ཚུལ་ཅན་དག་གིས་སེམས་ཅན་དང་པ་ཅན་རྣམས་ལ་ཆོས་
བསྟན་པ་དང་། ཆོས་རབ་ཏུ་གསལ་བར་བྱ་བའི་ཕྱིར་། ཇི་ལྟ་ཇི་ལྟར་བྱང་ཆུབ་སེམས་དཔའ་རྣམས་ཀྱིས་ཇི་ལྟར་ཐོས་པའི་ཆོས་རྒྱས་པར་འཁོར་རྣམས་ལ་སྟོན་པར་བྱེད།
རབ་ཏུ་གསལ་བར་བྱེད་པ་དེ་ལྟ་དེ་ལྟར་ཆོས་ལ་གནས་པ་ཉིད་དུ་སྒྲུབ་པ་དང༌། སངས་རྒྱས་ཀྱི་ཡེ་ཤེས་ལ་ཉེ་བར་འགྱུར་བ་དང་། མྱུར་ཏུ་གཟུངས་ཐོབ་པ་རྙེད་པར་འགྱུར་
ཤིང་། གཟུངས་ཐོབ་པ་དེས་ཀྱང་ཚིགས་ཆུང་དུས་ཆོས་ཀྱི་སྒོ་ཡོངས་སུ་དག་པ་གསལ་བ་དཀར་པོ་རྣམས་ཀུན་ཏུ་འཛིན་པར་འགྱུར་བར་ནན་ཏན་གྱིས་ཤིག །བཀོད་པ་མཐའ་
ཡས་ཆོས་ཐམས་ཅད་ནི་རང་བཞིན་གྱིས་ཡོངསུ་དག་པ་སྟེ། ཆོས་རྣམས་ཀྱི་རང་བཞིན་གང་ཡིན་པ་དེ་ནི་ཀུན་ཏུ་སྦྱོར་བ་ཡང་མ་ཡིན། རྣམ་པར་འབྲལ་བ་ཡང་མ་ཡིན་ཏེ། ལྡན་
པ་དང་མི་ལྡན་པར་ཉེ་བར་གནས་པ་མ་ཡིན་ནོ། །བཀོད་པ་མཐའ་ཡས་ཆོས་རྣམས་ལ་ཆོས་ཡོད་པ་མ་ཡིན་ནོ། །ཡོད་པ་མ་ཡིན་པ་ནི་གང་དུ་ཡང་ཡང་དག་པར་གདགས་
སུ་མེད་དེ། སེམས་ཅན་རྣམས་ཀྱི་ཀུན་ཤེས་པར་བྱ་བའི་ཕྱིར། རྒྱུ་ངེས་པར་སྟོན་པ་དང་། རྒྱུ་ཟད་པ་དང་། འདོད་ཆགས་དང་བྲལ་བ་དང་། འགོག་པར་འདོགས་པ་ནི་
མ་གཏོགསོ། །བཀོད་པ་མཐའ་ཡས་ཆོས་རྣམས་ཀྱི་རང་བཞན་གྱི་མཚན་ཉིད་གང་ཡིན་པ་དེ་ལ་རྒྱུ་ཡང་མེད་། རྒྱུ་ཟད་པ་ཡང་མེད། འདོད་ཆགས་དང་བྲལ་བ་ཡང་མེད།