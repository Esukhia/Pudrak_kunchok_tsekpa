༄༅། །ལྷའི་ཚོགས་ཀྱིས་མཁའ་ལས་མེ་ཏོག་ཆར་ཕོབ་ཤིག །ས་ཡ་རབ་ཏུ་གཡོས་ཏེ་མེ་ཏོག་ཆར་ཡང་བབ། །ནམ་མཁའ་ལས་ཀྱང་སིལ་སྙན་རྣམས་
ཀྱི་སྒྲ་ཡང་བྱུང་། །ལྷའི་ཙན་དན་མཛེས་པ་དག་གི་ཕྱེ་མ་ཡང་། །མངོན་པར་འཐོར་བར་འགྱུར་ཏེ་འཇིག་རྟེན་སངས་རྒྱས་འགྱུར།། །།
།། །།བམ་པོ་གཉིས་པའོ།། །།ཀུན་དགའ་བོ་དགེ་སློང་ཆོས་ཀྱི་འབྱུང་གནས་བྱང་ཆུབ་སེམས་དཔའ་སེམས་དཔའ་ཆེན་པོ་སྨོན་
ལམ་ཕུན་སུམ་ཚོགས་པ་རྣམ་འདི་ལྟ་བུ་དང་ལྡན་ཏེ། ཀུན་དགའ་བོ་སྨོན་ལམ་ཕུན་སུམ་ཚོགས་པ་རྣམ་པ་འདི་ལྟ་བུ་དང་ལྡན་པའི་བྱང་ཆུབ་སེམས་དཔའ་ནི་ཉུང་ངོ་།
སྨོན་ལམ་རྣམ་པ་འདི་ལྟ་བུ་དག་འཇིག་རྟེན་དུ་འབྱུང་བ་ཉུང་སྟེ། །ཉུང་དུ་ཟད་ཀྱི་ཡེ་མེད་པ་ནི་མ་ཡིན་ནོ། །ཀུན་དགའ་བོ་དགེ་སློང་ཆོས་ཀྱི་འབྱུང་གནས་དེས། །བཅོམ་
ལྡན་འདས་དེ་བཞིན་གཤེགས་པ་འཇིག་རྟེན་དབང་ཕྱུག་རྒྱལ་པོ་དེའི་སྤྱན་སྔར་ལྷ་དང་བཅས་པའི་འཇིག་རྟེན་བདུད་དང་བཅས་པ་། ཚངས་པ་དང་བཅས་པ། དགེ་སྦྱོང་
དང་བྲམ་ཟེ་སྐྱེ་དགུ་དང་བཅས་པ། ལྷ་དང་མི་དང་ལྷ་མ་ཡིན་དུ་བཅས་པའི་མདུན་དུ་སྨོན་ལམ་གྱི་ཁྱད་པར་རྣམ་པ་དེ་ལྟ་བུ་དེ་དག་བསྟན་ནས། ཡང་དག་པ་ཇི་ལྟ་བ་བཞིན་
དུ་བསྒྲུབ་པ་ལ་གནས་པར་གྱུར་ཏེ། །དེ་སངས་རྒྱས་ཀྱི་ཞིང་ཡོངསུ་དག་པ་དང༌། །སངས་རྒྱས་ཀྱི་ཞིང་གི་ཆེ་བ་ཉིད་དང་། །སངས་རྒྱས་ཀྱི་ཞིང་ཐག་གྲུ་ཆེན་པོ་རྣམ་པ་དེ་ལྟ་བུ་