༄༅། །བརྗོད་པ་ཇི་སྙེད་པའི་སྒྲ་ལ་འཇུག་པ་དེ་དག་ཐམས་ཅད་ལ་བྱང་ཆུབ་སེམས་དཔའི་ཡེ་ཤེས་མཐོང་བ་ཐོགས་པ་མེད་པར་འཇུག་སྟེ། ཐ་ན་སྲིན་
བུ་དང་། སྦྲང་བུ་དང་། ཤ་སྦྲང་དང་། སྦྲང་མ་དང་། ཕྱེ་མ་ལེབ་སྒྲ་དག་ལ་འང་ཡེ་ཤེས་མཐོང་བར་འཇུག་གོ སྒྲའི་རྣམ་པར་རིག་པ་བསྒྲགས་པ་ཇི་ལྟ་བུས་
སེམས་ཅན་དེ་དག་གི་ལུས་ཤིན་ཏུ་སྦྱངས་པ་དང་། སེམས་ཤིན་ཏུ་བྱངས་པ་སྐྱེ་བར་འགྱུར་བ་དེ་ལྟ་བུའི་སྒྲ་རྣམ་པར་རིགས་པ་བསྒྲག་པ་བྱང་ཆུབ་སེམས་དཔའི་ཁའི་སྒོ་
ནས་འབྱུང་ངོ་། འདི་ལ་འདི་ནི་ཆོས་ཉིད་ཡིན་ཏེ། དེ་ལ་འདི་སྐད་ཅེས་བྱའོ། ཇི་ལྟར་སེམས་ཅན་མཐའ་མ་གང་ཡང་མེད། དེ་ལྟར་སྐྱེས་པའི་རབས་ཏེ་དཔག་ཏུ་
མེད། བསྐལ་བ་བརྒྱ་སྙེད་བཤད་ཀྱང་མཐའ་མ་མེད། བསམ་ཡས་དེ་དག་ཇི་ལྟར་བཤད་པར་བྱ། སྐྱོན་རྣམས་མེད་པ་བདག་ཉིད་ཆེ་བའི་ཚིག། སེམས་དང་བསམ་པ་རྒྱ་
ཆེན་རབ་སྟོན་པ། ནམ་མཁའ་ལྟ་བུར་གང་མེད་བྲི་མེད་པ། འོན་ཀྱང་དཔེ་དོན་ལྡན་པ་བཤད་པར་བྱ། ཞི་བའི་བློ་གྲོས་བྱང་ཆུབ་སེམས་དཔའི་ཚིག་ནི་ཚངས་པའི་སྒྲ་སྐད་
དུ་འབྱིད་པ་དང་། བརྒྱ་བྱིན་གྱི་སྒྲ་སྐད་དུ་འབྱིན་པ་དང༌། འཇིག་རྟེན་སྐྱོང་གི་སྒྲ་སྐད་དུ་འབྱིན་པ་དང་། ལྷ་དང་ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། །
ནམ་མཁའ་ལྡིང་དང༌། མིའམ་ཅི་དང་། ལྟོ་འཕྱེ་ཆེན་པོ་ཐམས་ཅད་ཀྱི་སྒྲ་སྐད་དུ་འབྱིན་པ་དང་། སེམས་ཅན་ཐམས་ཅད་ཀྱི་སྒྲ་སྐད་དུ་འབྱིན་པ་ཡིན་ཏེ། སེམས་ཅན་ཐམས་ཅད་